14 نور پاك (عليهم السلام) 1. زندگى پيامبر عاليقدر اسلام (صلى الله عليه وآله) دكتر عقيقى بخشايشى
بسم الله الرحمن الرحيم
دفتر نشر نويد اسلام مؤسسهء انتشارات نويد اسلام 14 نور پاك (عليهم السلام) زندگى پيامبر عاليقدر اسلام (ص) ناشر: انتشارات نويد اسلام / حروفچينى و صفحه بندى: متين نگار انتشار: تابستان 1381 / نوبت چاپ: اول ليتوگرافى: اهل بيت (ع) / چاپ: بهار / صحافى: الجواد تيراژ: 2000 نسخه / قيمت: 550 تومان شابك: 9 - 97 - 6485 - 964 كليه حقوق براى ناشر محفوظ است.
نشانى:
تهران، رو به روى دانشگاه، خيابان 12 فروردين، كوچه نوروز، پلاك 6، انتشارات فراهانى / 6405932 قم، پاساژ قدس، طبقه همكف، پلاك 111، انتشارات نويد اسلام / 7743462 تبريز، سازمان تبليغات اسلامى / 9 - 5272003 مشهد، انتشارات عليزاده / 50332
شناسنامهء مبارك پيامبر عاليقدر اسلام (ص) نام مبارك: محمد (ص) كنيهء شريف: ابوالقاسم القاب مبارك: مصطفى نام پدر بزرگوار: عبد الله نام مبارك مادر: آمنه تاريخ ولادت: 17 ربيع الاول عام الفيل سال شروع نبوت: ه‍. ق سن شروع نبوت: 40 سالگى مدت نبوت: 23 سال مدت عمر مبارك: 63 سال و 27 ماه رجب مبعث تاريخ شهادت: 28 صفر سنه 10 ه علت شهادت: ذراع زهر آلود ذبيحه / توسط زن يهوديه خيبرى محل دفن: مدينه طيبه تعداد فرزندان: 3 پسر و 4 دختر
اى آزادى بخش جهان انسانيت!
صفحاتى چند از زندگى نمونه و حيات پيام بخش شما به عنوان تجليل از فداكارى‌ها و خدمات رسالتى، انسانى، فرهنگى و تربيتى به رشتهء تحرير درآمده است با اعتراف به نارسايى و ناچيزى آن، شايسته تر از ساحت قدس نبوى (صلى الله عليه وآله) و ارزنده تر از آستان شامخ و منيع رسالت، شخصيتى را سراغ نداشتم كه اهداء و تقديمش دارم.
اينك با تقديم و اهداء اين اثر ناچيز، رجاء واثق و انتظار وافر دارد كه اين هديه ناقابل مورد عنايت و توجه خاص آن مقام عالى قرار گيرد و با آن دل ملكوتى و با آن قلب سرشار از مهر و محبت، از پروردگار متعال درخواست نمايى كه تلاشگران راه دين و شريعت، و خدمتگزاران راستين آزادى و سربلندى جهان اسلام را، در تعقيب اهداف مقدس خويش يارى و نصرت دهد! و كشورهاى اسلامى را در رويارويى با كجى‌ها و انحرافات و تهاجمات مصون دارد و گسترهء شريعت اسلامى و آموزه‌هاى محمدى (عليه السلام) را جهان گستر و عالم شمول نمايد. و پرچم اسلام و قرآن را هر چه باشكوه تر در اقطار جهان، به اهتزاز درآورد!
گزارش انتخاب نام يكى از حساس ترين مراحل تأليف، مرحلهء نامگزارى و انتخاب عنوان اصلى آن مى باشد چون نام مى بايست: كوتاه، فشرده، رسا و جاذب، در عين حال، دربرگيرندهء مجموع محتواى مطالب كتاب بوده باشد چه بسيار كتابها و مجموعه‌هايى كه نام غير مناسب و نامأنوس آنها را به انزوا و مهجورى كشانده است و تمام سعى و كوشش مؤلف را، بى اثر و ضايع ساخته است، از اينرو پس از اتمام اين مجموعه، چهارده نام نوشته شد، به پيش يكى از بزرگان حوزه علميه قم كه ذوق خاص و سليقهء ممتازى در اين زمينه دارد ارائه گرديد، معظم له پس از رؤيت آن، دو نام زير را برگزيدند: " 1 - 14 نور پاك (عليهم السلام) 2 - جوانان در محضر پيشوايان " نگارنده نيز نام نخستين را عنوان اصلى كتاب و نام دومى را عنوان تكميلى و توضيحى آن قرار داد. اميد است خداوند متعال، اين سعى و كوشش و مطالب گرد آمده را، مورد قبول قرار داده و مايهء روشنائى راه پويندگان هدايت و سعادت و وسيلهء آمرزش و ذخيرهء روز معاد مؤلف ناتوان و تأثيرگزاران در اين كتاب قرار دهد. بمنه وكرمه و به حق محمد وآله الطاهرين اللهم تقبل منا وأغفر لنا ذنوبنا واحشرنا مع الأبرار دكتر عقيقى بخشايشى تابستان 1381
پيشگفتار...
بسمه تعالى پيشگفتار بحث و بررسى در سيره و روش علمى و عملى پيشوايان معصوم (عليه السلام) هم ارزنده است و سازنده و هم سودمند است، و حركت زا، از آنرو كه آنان اسوه‌هاى تقوى و فضيلت و الگوهاى عملى تربيتهاى الهى و آسمانى هستند و زندگى آنان ضامن تداوم سعادت و حيات جاودانى نسل بشر مى باشد.
در مورد تاريخ زندگى پيشوايان معصوم (عليه السلام) كتابها و تأليفات سودمندى از سوى پيشگامان علم و فضيلت، تا كنون تأليف و نشر يافته است و همان آثار است كه امروز خميرمايه و شالوده اين آثار ناچيز را تشكيل مى دهند ولى اشكال عمده اى كه در نوع اين آثار ارزندهء گذشتگان " رضوان خدا بر همهء آنان باد " وجود دارد اين است كه آنها گاهى داراى تفصيل واطناب ملال آور، و گاهى ايجاز و اختصار اخلال آور در محدوده ولادت و رحلت مى باشند چون شالودهء آنها نوعا بر هدف تدريس در كلاس يا مقطع خاص زمانى يا گروه ويژه صنفى تدوين نيافته است.
در سال تحصيلى 65 - 1366 به اينجانب توفيقى دست داد كه تدريس سيرهء معصومين (عليه السلام) را در دانشگاه آزاد اراك بر عهده داشته باشد همين انگيزه موجب گرديد كه مطالبى را در اين باره تنظيم و خود نيز از رياحين آن مطالب معطر گردد اگر بخواهيم نام جامعى بر آن مطالب اعلام شود چه بهتر آن را " دروازه " يا " پيشگفتار " سيرهء معصومين (عليه السلام) ناميد اكنون جاى شكر و خوشوقتى است كه همين مطالب از سوى انتشارات نويد اسلام تكثير، و در اختيار آن عزيزان و ديگر دوستداران اين قبيل معارف انسان ساز اسلامى، قرار مى گيرد، اميد است مورد استفاده و ذخيرهء آخرت گردد.
سيره و روش پيشوايان معصوم (عليها السلام) سيره مقوله اى است كه در مورد اقوال، افعال، وتقارير پيشوايان معصوم (عليها السلام) بحث و گفتگو مى كند و هدف نهائى آن، آشنائى با زندگى پيشوايان معصوم (عليها السلام) و متأدب شدن با آداب و سنن و شيوه‌هاى حياتى و معنوى آن بزرگواران (عليها السلام) مى باشد. از اين رو كه آنان " اسوه‌ها " و " الگوى‌هاى زندگى " ما هستند پس توجه به زندگى پيشوايان عاليقدر، از جهات مختلفى مى تواند مورد عنايت واقع شود كه ما در اين پيشگفتار به مواردى از آنها بسنده مى كنيم:
1. تربيت و اخلاق هر اجتماعى نياز به الگو و نمونهء تربيتى دارد كه در رسيدن به زندگى متعادل وايده آل آن را رهبرى و هدايت كند وجود نمونه‌هاى بارز تربيتى در هر زمينه در تكامل و تربيت افراد، نقش حساس و حياتى را دارند.
وجود قهرمانان، به عنوان الگو، و مربى نمونه، براى انسانها، مورد تأييد علم روانشناسى است و روانكاوان را اعتقاد بر آنست كه اگر در نهضت‌ها و حركتهاى اجتماعى، نيروى عظيم توده‌ها، به كانال مفيد و مطمئنى هدايت و سوق داده نشوند، بيم آن مى رود كه قدرتهاى عظيم و خلاقه انسانى، در راه نابودى و از بين بردن خويشتن، به كار افتد و به بيراهه سوق داده شود. اگر در زندگى اجتماعى و انسانى نيز رهبرى شايسته و لايقى وجود نداشته باشد كه حركتهاى اصيل اجتماعى را رهبرى و ارشاد نمايد، حركتهاى آنان به نوعى آنارشيسم و هرج و مرج اجتماعى تبديل خواهد شد.
از اينرو، سير در زندگى تربيتى پيشوايان معصوم (عليه السلام) كه شخصيتهاى الهى و آسمانى هستند در سازندگى و تربيت بشر، نقش حساس و اساسى را دارد و بررسى زندگى و سيره آنان به مصداق آيه كريمه " ولكم في رسول الله أسوة حسنة " (1) (شما را در زندگى رسول خدا (صلى الله عليه وآله) الگوى نيك و زيبائى است) مى تواند الگوى تربيت و نمونهء مربى شايسته باشد، و افراد را مطابق آن نمونه‌هاى راستين الهى، بسازد و تربيت نمايد. تربيتى كه هدف نهايى آن رساندن انسان به كمال مطلوب دينى و دنيوى، و سعادت و خوشبختى دنيا و عقبى هر دو مىباشد.
2. اجتماع وسياست تاريخ هر ملت حكم شناسنامهء آن ملت را دارد كه فراز و نشيب زندگى اجتماعى آن ملت را ثبت، و هويت زندگى و حيات معقول افراد آن را نشان مى دهد، و حساسترين بخش تاريخ، بيوگرافى شخصيتها و رجال آن تاريخ است. زندگى و تاريخ هر ملت مشخص كننده و متمايز كننده ملتى از ملت ديگر و گروهى از گروه ديگر مى باشد چون استقلال ملتها بر پايهء آن تمايز استوار است. مهمترين خصوصيت مميزه ملت ما پى ريزى شدن تاريخ حيات آن، بر اساس تعاليم و رهنمودها و مبارزات پيشوايان معصوم (عليه السلام) است كه متأسفانه در اثر غفلت و بى توجهى، مورد بى اعتنائى كامل قرار گرفته است به حدى كه در مورد سلاطين و حكومتهاى جابرانهء آنان، دهها جلد تأليف گوناگونى را مى توان سراغ گرفت ولى در مورد انبياء و معصومين (عليهم السلام) كه مربيان و آموزگاران اصلى و واقعى جامعه بشريت مى باشند كمتر اثر متقن و استوارى را مى توان يافت. آن هم در شرائطى كه ملل كنونى از سرباز گمنام تجليل به عمل مىآورند و خاطرهء جانبازى او را براى تشويق ديگر همسالان او، هر سال و به هر مناسبت، تجديد مى نمايند و آرامگاه سمبوليكى بر او ترتيب مى دهند، آيا جا ندارد امروز الگوهاى غربى و سمبلهاى صادراتى و عروسكهاى شرقى و غربى، كنار زده شود و نواى مجد و عظمت و عامل اصلى استقلال فكرى و حيات اجتماعى و سياسى خويش را كه همان سيره و روش پيشوايان عاليقدر (عليه السلام) مى باشد مورد نظر قرار گيرد؟ و آن عامل مجد و عظمت دوباره احياء و بازنگرى شود؟ و به اين ترتيب پى ريزى اساسى در زمينه استقلال و عظمت، و بازگشت به حيات عقلانى و زندگى واقعى، و رهيدن از انواع تقاليد، آغاز گردد؟
3. مكتب و اعتقاد:
گذشته از دو عامل فوق، بحث و كنجكاوى از چهره‌ها و رفتار و روش رهبران دينى و راهنمايان حقيقى بشر، يكى از وظائف تعيين شدهء الهى بر همگان، مى باشد چون اعتقاد به امامت يكى از اصول مكتب ما است پس چگونه امكان دارد كه امامت جزء اصول اعتقادى مذهب باشد ولى ما سيره و روش زندگى آنان، صلح و جنگ، قيام وقعود، صبر و پايدارى، علم و آگاهى، مقاومت و ايستادگى و ديگر مسائل زندگى آنان را نشناخته
باشيم؟ چون كمال اعتقاد، وقتى محقق مى گردد كه علم و آگاهى كامل، به سيره و روش آنان را نيز داشته باشيم چون اعتقاد كامل، فرع شناخت كامل و معرفت مبسوط و تفصيلى است نه علم اجمالى و معتقدات گنگ و مبهم، چون پيشوايان معصوم بنا بر تعيين الهى و تنصيص و تصريح رسول خدا (صلى الله عليه وآله) قرين قرآن، و عدل و هم وزن آن هستند، جايى كه رسول خدا (صلى الله عليه وآله) در آخرين روزهاى زندگى خود، حقوق آنان را مورد توجه و عنايت و توصيه قرار داده است و مى فرمايد: " من دو امانت گران سنگ را بين شما به وديعت مى گذارم، قرآن و عترتم، مادام كه به آنها تمسك جسته ايد گمراهى نداريد آنان هر دو باهم هستند تا روز قيامت... " (1) توصيه به عترت و اهل بيت از باب خويشاوندى محض، وقرابت خشك و خالى نبوده و نيست بلكه از اينروست كه آنان ادامه دهندگان برنامه قرآن، و تعقيب كنندگان برنامه رسالت آسمانى، مى باشند توصيه به آنان، توصيه به ادامه خط رسالت و استمرار بخشيدن به مكتب آسمانى و الهى اسلام است.
4. منبع فقه و قانون:
و از سوى ديگر توجه به زندگى پيشوايان معصوم (عليه السلام) از نظر زندگى حقوقى و اجتماعى نيز ضرورت پيدا مى كند چون اگر در فقه غير شيعه، منابع شرع و عمل و قانون تنها قرآن و سنت و اجماع، قياس و استحسان است و مقصود از سنت همان قول و فعل و تقرير تنها رسول خدا (عليه السلام) است ولى در ميان شيعه شامل قول، فعل و تقرير معصوم (عليه السلام) مى باشد كه مقصود از معصوم (عليه السلام) همان پيشوايان چهارده معصوم (عليه السلام) هستند از اينرو است كه فقه ما
كه ابواب اجتهاد در آن مفتوح است از گستردگى خاصى برخوردار مى باشد كه مى تواند پاسخگوى مسائل مستحدثه و نيازهاى حاد اجتماعى امروز و فردا باشد. از اينرو توجه به سيرهء آنان نه در حد توجه به بيوگرافى يك شخصيت علمى و اجتماعى است بلكه به عنوان يك وظيفه الهى و اعتقادى و مكتبى و حقوقى است.
5. درس مقاومت و پايدارى:
پيشوايان عاليقدر جهان اسلام، در راه تثبيت اصول و اجراى احكام خدا شكنجه‌هاى پى در پى، ناملايمات و احيانا زندانهاى متوالى و گوناگون ستمگران و حكام جائر را با شديدترين صورت، تحمل كرده اند بى آنكه زبان به عجز و تمنا بگشايند يا تن به ذلت و خوارى در دهند، و زندگى آنان مى تواند درس مقاومت و آزادگى را به ما بياموزد و اعلام دارد كه انسانها در مسير حيات خويش، بايد زندگى آزاد و پر شرفى را برگزينند و تحت ذلت و زبونى قرار نگيرند و در راه آزادى از حبس، زجر، قتل، و شكنجه هراس به خود راه ندهند چون آنان نمونه‌هاى عينى و مجسمه‌هاى عملى اين اعتقاد و آرمان بوده اند و هستند.
6. نهضت‌هاى علمى و آموزشى:
پيشوايان معصوم (عليه السلام) علاوه بر منزلت معنوى و الهى، راهنمايان علم و فضيلت و روشنگران نهضت علمى و فكرى جهان اسلام در قرون و اعصار مى باشند: على (عليه السلام) مى فرمايد: " سلوني قبل ان تفقدوني واني بطرق السماء أعلم من طرق الأرض " (1) (هرچه مى خواهيد از من بپرسيد پيش از آنكه مرا از دست بدهيد كه من راههاى آسمانى را بهتر از راههاى زمينى مى دانم). در جاى ديگر مى فرمايد: " نحن شجرة النبوة، ومحط الرسالة و مختلف الملائكة، و معادن العلم و ينابيع الحكمة " ما درخت نبوت و فرودگاه رسالت، مركز رفت و آمد فرشتگان، و چشمه‌سارهاى حكمت هستيم (2) يا آنكه امام باقر (عليه السلام) به دو تن از معاصرين خود به نامهاى كهيل و حكم بن عتيبه، مى فرمايد: " شرقا أو غربا فلا تجدون علما صحيحا الا من عندنا أهل البيت " (عليه السلام)، اگر به مشرق برويد يا به مغرب و
بخواهيد علم صحيح را طلب كنيد در هيچ نقطه آن را نمى يابيد جز در خانه ما اهل بيت رسالت (صلى الله عليه وآله) ". (1) آنان رهبرى فكرى و علمى جهان اسلام را در هر عصرى بر عهده داشته اند و توانسته‌اند حوزه‌هاى علمى باشكوهى را پى ريزى نمايند كه تشكيل حوزهء بزرگ علمى مدينه كه دربرگيرنده بيش از چهار هزار دانشجو بود آن هم در آن عصر غربت علم و دانش، حوزه اى كه آكنده از دانشمندان، محدثين، مفسرين و محققين بود، يكى از نمونه‌هاى بارز و روشن اين اقدام مى باشد.
ادارهء علمى و فكرى دانشگاهى كه در عصر صادقين (صلى الله عليه وآله) هزاران طالب علم و دانشجو را با خود داشت، كار ساده و آسانى نبود، و امروز آثار و گفتار و تقارير آنان، راهگشا و روشنگر مسير ما است. پس توجه به سيرهء پيشوايان (عليه السلام) دقيقا همان توجه به علم و دانش و فضيلت و كمال مطلوب است.
7. فرماندهى ستاد جبهه امتناع:
پيشوايان معصوم (عليه السلام) بر اساس مركزيت اجتماعى و محوريت معنوى كه داشتند مسئوليت خطير و والاى ولايت و امامت را بر عهده داشتند و خود را از سوى پروردگار موظف به رعايت دقيق آن محور مى دانستند هرگز به خود اجازه نمى دادند كه در برابر طغيان بى امان ستمگران، و فتنه‌گريهاى بيدادگران و در برابر فريادهاى دادخواهى ستمكشان و مظلومان ساكت و آرام بنشينند و به دفاع و مبارزه سياسى، عملى و اجتماعى، يا فكرى و ارشادى نپردازند. از اين رو زندگى هر كدام از پيشوايان معصوم (عليه السلام)، سرشار از برخوردها و معارضه‌ها، و اوقات آنان صرف احقاق حق ضعفاء و دفاع از مظلومان و مستضعفين بود، در تأمين اين هدف برخى به صورت ايجابى و مثبت و تا سرحد شهادت و ايثار پيشرفته اند و برخى تحت شرائط و ظروف خاص زمانى و مكانى به صورت فكرى، اقتصادى و فرهنگى گام برداشته اند.
سيره و روش پيشوايان معصوم همانند زنجير به هم پيوسته است و دائم جهاد و
مبارزه خستگى ناپذير بر ضد ظلم و ستم و فساد وجهل و طغيان بوده است. و هيچ نوع تفاوت در اصل هدف باهم نداشته اند هر چند روشها و تاكتيك‌ها و راهها، متنوع و گوناگون بوده است. آنان هميشه بر خلاف جريانهاى طغيان ظلم و شورش ستم بوده و در جبههء امتناع فرمانروا و حاكم بوده اند.
8. ظهور مكاتب گوناگون و مبارزه با آنها:
يكى ديگر از خصوصيات و ويژگيهاى پيشوايان معصوم (عليهم السلام)، مبارزهء آنان با مكتبها و فلسفه‌هاى نوظهور است كه در دوران زندگى آنان به ظهور مى پيوست آنان بر اساس محوريت و تمركزى كه در راه ادارهء فكرى و ارشادى جامعه داشتند با مدعيان دروغين هدايت و راهنمائى فكرى ويرانگر، مبارزه داشته اند كه در عصر آنان مكاتب الحادى زندقه، صوفيگرى و تن پرورى بوده است كه مستقيما پايه و اساس تعاليم را تهديد به نابودى مى نمود.
مسئوليت پيشوايان به عنوان راهنمايان راستين و حقيقى الهى، در مقابله با اين آفات و خطرات بسيار حساس و خطير بوده است آنان با ارائه دليلهاى متقن و راههاى روشن به مبارزه بر مىخاستند و گاهى افرادى از خود شيعيان را به عنوان رهبر و راهنما تحريك مى نمودند تا در برابر كژيها و نارسائيها قد علم نمايند. همانند مبارزه با قديمى بودن الفاظ قرآن، يا مبارزه با ظهور مكتب اعتزال واشعرى و پذيرفتن رسميت چهار فرقه فقهى و دامن زدن به پرورش اسماعيليه وفطحيه وواقفيه كه در دوران امام صادق (عليه السلام) و امام موسى بن جعفر (عليه السلام) پيش آمد يكى از دهها نمونهء بارز، اين محور مى تواند باشد. گذشته از زرتشتيان، صابئيان ونسطوريان وبراهمهء هندى و ژاپنى كه اديان عمومى و باستانى بودند.
9. ناشناخته ماندن سيماى قهرمانان اسلام:
يكى ديگر از فوائد بررسى زندگى پيشوايان معصوم (عليه السلام) مجهول و ناشناخته ماندن سيماى حقيقى آنان در ميان انبوه ابرهاى متراكم از اوهام و خيالات و تصوير واهى در ميان خود پيروان و شيعيان مى باشد.
حقيقت آنست كه ما شناخت كافى ووافى از هىچكدام از پيشوايان معصوم خود
نداريم و جز اندكى از مصائب و حوادث زندگى آنان و جز ايام ولادت و شهادت يا رحلت، آن هم بر حسب تقويم رسمى كشورمان، مطالب بيشترى نمى دانيم و تازه اين شناخت ناقص هم همراه با تصورات واهى و آميخته با نوعى از قلب حقيقت و شخصيت و تصور نامطلوب از آن بزرگواران مى باشد كه هرگز شايستهء مقام آنان نيست و شايد قسمتى از آن معلومات، از سوغاتيهاى برخى از گويندگان و نويسندگان كم اطلاع مى باشد كه در اختيار مردم قرار گرفته است به حدى كه گاهى برخى از پيشوايان را سمبل گريه و ندبه وتضرع شناسانده اند نه قهرمانان مبارزه با ظلم و ستم و مردان اراده و تصميم، زاهدان شب، شيران روز، و مبارزان خستگى ناپذير روزگاران.
اينها و دهها عوامل ديگر تربيتى، اجتماعى، سياسى و اعتقادى است كه بحث از سيرهء معصومين (عليه السلام) را لازم و ضرورى مى نماياند و ما را مكلف به انجام بحث و بررسى آن مى نمايد.
موالاتهم فرض، وحبهم هدى * و طاعتهم قربى، وودهم تقوى يا اهل بيت رسول الله حبكم * فرض من الله في القرآن أنزله، كفاكم من عظيم القدر انكم * من لم يصل عليكم لا صلاة له يا شاعر پارسى گو مىسرايد:
طالب راه حق بيا نور هدى زما طلب * نور حقيقت از در عترت مصطفى طلب هست سفينهء نجات، كشتى، و ناخدا خدا * دست بر آن سفينه زن، دامن ناخدا طلب خستهء درد را بگو، هرزه مگرد كو به كو * از بر ما شفا بجو، از در ما، دوا طلب 10. موضع گيريهاى سياسى و اجتماعى:
با توجه به كمبودها و نارسايى‌هايى كه در مورد زندگى اجتماعى و سياسى پيشوايان راستين امت در زبان فارسى وجود دارد مطالبى را كه متفكر بزرگ اسلامى آيت الله شهيد سيد محمد باقر صدر (اعلى الله مقامه الشريف) در اين باره دارند از دائرة المعارف اسلامى شيعه (1) تأليف استاد سيد حسن امين نجل آيت الله سيد محسن امين عاملى مؤلف
موسوعهء اعيان الشيعه، ترجمه و در اين بخش مورد استفاده و استناد قرار مى دهيم، تا حدودى بر غنا و ثروت منابع فارسى خود افزوده باشيم ايشان مى فرمايند:
" بسيار شائق بودم كه فرصتى رخ مى داد تا در مورد نقش هر كدام از پيشوايان معصوم (عليه السلام) تجزيه و تحليل و بررسى تفصيلى مى داشتم يا حداقل در برانگيختن افكار دانشمندان خطوطى را ترسيم مى نمودم يا برخى از آثار عمومى و خدمات كلى ائمه را در اختيار جويندگان و شيفتگان آن خاندان قرار مى دادم ولى تاكنون چنين فرصتى پيش نيامده است و در اين فرصت كوتاه كه دست داده است تنها مى توان به ترسيم كلى و نشان دادن برخى از نشانه‌هاى عمومى از زندگى ائمه اطهار (عليه السلام) پرداخت.
هنگامى به زندگى ائمه خواه به صورت فردى يا به صورت جمعى مى نگريم در آن نگرش كلى و عمومى در بادى امر اختلاف در احوال، وتباين در رفتار و تناقض در ادوارى كه زندگى كرده اند مشاهده مى گردد.
مثلا امام حسن (عليه السلام) با معاويه صلح مى كند در حالى كه امام حسين (عليه السلام) با يزيد مىجنگد تا كشته مى شود زندگى امام سجاد (عليه السلام) مشحون از دعا و نياز است در صورتى كه زندگى امام باقر (عليه السلام) پر از حديث وفقه و آموزشى و تعليم است.
اما بر اساس تجزيهء جزء و جزء كه بنگريم مى توانيم خصلتهاى عمومى و نقش مشتركى را در تمام ائمه پيدا نمائيم كه تمام اين تناقضها و مباينتها از ميان رخت بر مى بندد و مىبينيم هر كدام در جلوه‌هاى مختلفى از يك حقيقت و واقعيت واحد مى گردند و تنها اختلاف در تعبير بر حسب اختلاف ظروف و شرايط زمان و مكان باقى مى ماند. شرايط و ظروفى كه هر كدام از ائمه در آن قرار داشتند و مسائل اسلامى و شيعى كه در آن ظروف، بر هر كدام از ائمه بالخصوص مطرح بود و بر ديگران مطرح نبود بررسى بر اساس نظريه كلى، نتايج پربارتر از بررسى جزئى را دارد چون در آن فرض، روابط اعمال و كردارهاى آنان را در مى يابيم مثلا:
11. در مقام استشهاد:
ما در زندگى على ابن ابيطالب (عليه السلام) مى خوانيم كه اصحاب را در مورد خلافت خويش گرد آورد و از آنان در مورد نصوص امامت خود، شهادت طلبيد و تعداد كثيرى از آنان در
اين باره شهادت دادند، كه از رسول خدا (صلى الله عليه وآله) اين موضوع را شنيده اند.
باز در مورد امام حسين (عليه السلام) مى خوانيم كه در دوران معاويه باقيمانده از صحابه رسول خدا (صلى الله عليه وآله) از مهاجرين و انصار و تعداد كثيرى از تابعين را گرد هم آورده و از آنان مى خواهد كه در مورد تصريحات پيامبر اكرم (صلى الله عليه وآله) در باره على (عليه السلام) و اهل بيت (عليه السلام) اطلاعات خود را در ميان نهند.
باز در زندگى امام باقر (عليه السلام) مى خوانيم كه او نيز به همان شيوه، قيام مى ورزد و تابعان را گرد هم آورده و استشهاد به عمل مى آورد... هنگامى كه زندگى پيشوايان را به صورت مجموعه و كلى، مورد بررسى قرار مى دهيم و بين اين كوششها و فعاليتهاى آنان، ارتباط برقرار مى سازيم ملاحظه مى كنيم كه اين عمليات سه گانه، بر سه نسل توزيع و تقسيم گرديده است پس خود را در برابر يك نقشهء ترسيمى مرتبط به هم در مى يابيم كه برخى از آنها تكميل كنندهء برخى ديگر مى باشد. و هدف آن، حفظ تواتر نصوص رسول خدا (صلى الله عليه وآله) در طول نسل‌هاى متعدد و متوالى مى باشد تا آنچنان واضح و روشن و علنى گردد كه با تمام توطئه‌هاى پنهان سازى و كژسازى، مبارزه و تحدى نمايد به اعتقاد نگارنده وجود مسئوليت مشتركى كه پيشوايان با آن سروكار داشتند تنها فرضيه اى نيست كه از عوامل مجوزهاى تاريخى آن بحث و گفتگو كنيم بلكه آن مسئوليت خود به خود امامت را مطرح مى سازد چون امامت و پيشوائى هست كه در تمام اين ادوار مختلف، انعكاس واحدى داشته باشد هر چند رنگ ظاهرى آن بر حسب شرايط و موقعيتهاى خود اختلاف يا تنوع داشته باشد و ائمه يك واحد كلا مرتبط به هم را تشكيل مى دهند كه هر عضو آن به ديگر عضو، ارتباط دارد و آن عضو ديگرى را تكميل مى سازد.
12. مسئوليت مشترك:
شايد خيلى نيازمند بحث و بررسى مفصلى نباشيم و با وحدت نظر همگى به سرعت به نوع مسئوليت مشتركى كه همه پيشوايان (عليه السلام) در برنامه ريزى اصول مكتب الهى داشتند رسيده باشيم. چون همگان مى دانيم كه رسالت اسلامى، از آن نظر كه يك رسالت اعتقادى و مكتبى و يك رسالت كلى است، برنامه اش اين است كه هميشه خود را از انحراف و كژى محفوظ دارد و همآهنگى مرحله تئورى و عملى را در مقام اجراء در طول
زمان با هم تحقق بخشيده و تضمين نمايد، از اينرو خداوند متعال امر رهبرى را در مرحله آزمايش عملى و روشنگرى تشريعى و رهبرى سياسى و اجتماعى بر عهدهء تعدادى از ائمه و پيشوايان راستين قرار داده است، از آن نظر كه آنان افراد معتقد و مكتبى هستند و در مرحلهء اعتقادى به عالىترين مراتب آن نائل آمده اند، ولى ما هنگامى كه در مرحلهء عمل مى خواهيم نقش مشترك و مسئوليت عمومى ائمه (عليه السلام) را كه با آن ارتباط داشته اند مشخص سازيم عملا مى بينيم كه هر كدام از آنان در آن پست زعامت و رهبرى، به مرحلهء عمل و فعليت نرسيده اند چون حوادث دردناكى، كه بعد از رحلت جانگداز پيشواى عاليقدر اسلام حضرت محمد بن عبد الله (صلى الله عليه وآله) رخ داد، ائمه اطهار را از آن مسئوليت رهبرى و مرحله اجرائى دور ساخت، و مسئوليت تطبيق عملى آنها بر عهدهء افراد ديگرى گذاشته شد، از اينرو از مرحله اجرائى برنامه‌هاى رسالت، انحراف فاحشى پديدار گرديد و اين انحراف و فاصله با گذشت زمان و بعد مسافت، شدت پيدا نمود پس به اين ترتيب، هدف ما از مسئوليت مشترك در تاريخ زندگى پيشوايان راستين، تنها آن جنبهء رهبرى وقيادت عملى نيست، بلكه مقصود از آن موضع گيريهاى همگانى است كه عموم پيشوايان (عليه السلام) در فرو نشاندن حوادث وحل مشكلات اسلامى بر عهده داشتند مشكلاتى كه از هر طرف، پيرامون برنامه‌هاى رسالت، هر روز به وجود مى آمد.
13. نگهبانان مكتب و شريعت:
در اينجا بى مناسبت نيست به يك شايعهء مشهور كه بين مردم جريان دارد اشاره اى كرده باشيم و آن اين است كه اغلب مردم در بارهء پيشوايان عادت يافته اند كه آنان را تنها به عنوان افراد مظلوم و ستمديده معرفى نمايند افرادى كه آنان را از مركز رهبرى، و محور زعامت، دور ساخته اند و امت اسلامى هم به اين ترتيب دچار انواع ظلم و محروميت گرديده اند اينان تصور دارند كه نقش ائمه در زندگى شان، نوعا يك نقش منفى است از آن نظر كه از محور سياست و حكومت دور شده اند و احوال آنان شبيه حال فردى است كه مالك خانه اى باشد و آن خانه را از او به زور و غصب، گرفته باشند و اميد او از امكان استرداد خانه به كلى قطع گرديده باشد... قابل توجه است كه اين نوع تفكر گذشته از آنكه يك تفكر خطا و ناصواب در مورد ائمه (عليه السلام)، به شمار مى آيد خود يك نوع ايجاد خطر از
ناحيه عملى آن مى باشد چون اين نوع تفكر در نظر انسان، روش منفى را محبوب جلوه گر مى سازد حتى از رهبرى و زعامت فكرى امت هم محروم مى سازد از اين رو نگارنده اعتقاد دارد كه از ضرورتهاى اسلامى مهم و قابل عنايت، اثبات عملى خطاى اين نوع تفكر در اذهان است و ضرورت دارد زندگى ائمه را بر اساس يك نظريه كلى مورد بررسى قرار داد در طول خط سير آنان، نقش مشترك فعالى كه در حمايت از رسالت و اعتقاد داشته اند مورد عنايت و توجه قرار گيرد. و بر جنبه اثباتى پيام و رسالت آنان، بيشتر تكيه نموده شود تا جنبه‌هاى منفى و عزلت آنان و به نقش مشترك و فعال آنان در حمايت از رسالت و مكتب، اعتماد و توجه بايد داشت. تا جنبه منفى و سلبى.
قابل توجه است كه پيشوايان معصوم (عليه السلام) على رغم توطئه اى كه در ارتباط با دور ساختن آنان از محور قدرت و حكومت جريان داشت، در عين حال پيگيرى و مراقبت لازم را با استمرار مسئوليت خود در محافظت از رسالت و روش اسلامى وحفظ و نگهدارى آن رسالت در رو به روئى با خط انحراف و دور افتادن از مبانى و ارزشهاى واقعى آن داشته اند، و در روزگارانى كه سقوط و انشعاب و انحراف به حد علو وفوران خود، رسيده و سپس هر روز شدت مى گرفت پيشوايان تدابير لازم و پيش بينى‌هاى مناسب را داشته اند و توانسته اند آن خط انحرافى را خنثى سازند.
امام رضا (عليه السلام) و مأمون باز در نظر بگيريد داستان هجوم وحشتناكى كه به سوى كاخ مأمون در ارتباط با خشمناك بودن امام رضا (عليه السلام) صورت گرفت به حدى كه مأمون چاره اى جز پناه بردن به امام را نداشت امام رضا (عليه السلام) با صراحت بيان كرد: " از خدا دربارهء امت اسلامى تقوى داشته باش. تو امور امت را تباه ساخته اى و امور را به افرادى واگذار نموده اى كه بر خلاف حكم خدا، دستور مى دهند... ". (1)
14. پيشوايان و زمامداران خودسر:
ما مى توانيم به روابط مثبت و سازندهء ائمه (عليه السلام) از زاويه ديگرى نيز بنگريم تا به همان نتيجه‌اى برسيم كه مورد نظر زعامتهاى منحرف با پيشوايان اهل بيت (عليه السلام) در طول خط داشتند اين روابط و مناسبات هميشه بر اساس خوف شديد و ترس دهشتناكى استوار بود كه زعامتها از فعاليت و تلاشهاى ائمه در زندگى اسلامى داشتند گاهى اين ترس وحشت تا مرحله رعب و هراس نيز مى رسيد نتيجهء آن شيوهء هراس آميز، ايجاد حصار و ممنوعيت شديد به امام وقت منجر مى گرديد يا به مراقبت و كنترل شديد مى انجاميد سپس نوبت به مرحلهء توطئه و سوء قصد به جان آنان مى انجاميد و رهبرى منحرف از نظر عدم كفايت لازم، نمى توانست جلو آن را سد كند و پيشوايان به حل آن اقدام مى ورزيدند و در حفظ و نگهدارى امت از خطر سقوط اقدام مى كردند در يك كلام مختصر بايد گفت: پيشوايان معصوم (عليه السلام) همواره از آن معيار اعتقادى و از آن محور رسالتى خويش، مدافعه و پاسدارى داشتند و دائم مراقب بودند كه هرگز آن معيار اساسى و محور اعتقادى و مكتبى به درجه اى از سقوط نرسد كه خطرى نسبت به اسلام و مسلمانان ايجاد نمايد.
با توجه به اين مراقبت و پاسدارى است كه نمودار كامل آن بيش از هر مورد، در مرحله كنترل حكام از انحراف جلوه گر مى شود چون اعمال و كارهاى حكومت حساس و كليدى است و مى تواند سر منشأ دهها آثار انحرافى ديگرى شود، آنان در آگاه سازى زعامت منحرف وحفظ و رعايت آن از سقوط در اعوجاج و انحراف تلاش داشتند كه گاهى فعاليت آنان به صورت برخورد مسلح با تحميل مصائب و شدائد در راه كشف ضعف و نارسائى حكومت موجود، متبلور مى گردد آنچنان كه امام حسين (عليه السلام) با يزيد رفتار نمود و گاهى
اين مراقبت و پاسدارى از كيان اسلام، در رو به روئى و مواجهه با مشكلات و رويدادهائى است كه كيان و موجوديت و كرامت دولت اسلامى را در انظار بيگانگان تهديد مى نمود، تجسم و مصداق پيدا مى كند، و گاهى نيز كه زعامتهاى منحرف از حل مشكل عاجز و ناتوان مى ماندند و عجز و ناتوانى آنان به حساب اسلام و مكتب گذاشته مى شد جلوه گر همانند موردى كه نامهء امپراطور روم نسبت به عبد الملك بن مروان بوجود آورده بود و امام زين العابدين (عليه السلام) اين خلاء را پر كردند (1) و اين مشكل را به صورتى كه اعتبار و آبروى دولت اسلامى را در خارج حفظ كند انجام دادند و باز در مورد ديگرى امام محمد باقر (عليه السلام) پاسخ مثبت دادند، مصداق پيدا مى كند كه توانست استقلال نقدينگى كشور اسلام را در برابر تهديد خارجى كفر، حفظ نمايد باز در اين رديف مواردى وجود دارد كه در جاى جاى خود مطرح شده است نقش مثبت و حضور ائمه (عليه السلام) در تمام برخوردهاى اصولى و اساسى كفر و اسلام كه دائما رو به تزايد بود ظهور و تجلى پيدا مى كند هرگاه كه زعامتها و رهبريهاى منحرف، با آنها مواجه و رو به رو مى گشتند آنان با ارادهء محكم و خلل ناپذير خود، با آن مشكلات روبرو مى شدند اين برخوردها و معارضه‌ها هر چند نمودارى جلوه منفى به جاى مثبت است ولى معارضه و برخورد هر چند به صورت و رنگ منفى باشد خود يك عمل مثبت و سازنده بزرگ در حمايت از كيان اسلامى و مراقبت از ارزشها و اعتبارهاى آن به شمار مى رود، چون انحراف زعامتهاى موجود و حاكم، چهرهء اسلام، و رسالت آن را مشوش مىساخت پس به رهبران واقعى امت از خاندان رسالت (صلى الله عليه وآله) ضرورت داشت كه چهرهء اسلام را پاك و منور و پاكيزه تر سازند، و سيماى نورانى آن را نورانى تر نشان دهند، و هميشه به صورت عملى بين رسالت واقعى اسلام، و حكومت موجود تفاوتهايى را نشان دهند به اين ترتيب اسلام را از سطح نظرى بودن، به سلامت از انحراف بيرون آورند هر چند از نظر آثار عملى و اجراء (در اثر حكومتهاى موجود) مشوش
و مضطرب گردد. در اين مورد مى توان نمونهء جزئى را ذكر نمود كه مى تواند نشانگر تلاشها و كوششهائى از پيشوايان معصوم (عليه السلام) بوده باشد كه در راه وصول به اين حد از مراقبت صورت گرفته است. در نظر بگيريد كه امام موسى بن جعفر (عليه السلام) يك فرد زندانى است و طول اقامت در زندان صحت و سلامت او را تهديد به فناء كرده است و جسم او ناتوان و نحيف شده است به حدى كه وقتى به سجدهء پروردگار سر مى نهد همانند جامه اى كه روى زمين افكنده شده باشد، مجسم مى گردد به او مى گويند: " خليفه از تو معذبرت مى طلبد مشروط بر آنكه به زيارت او بشتابى و از او معذرت به طلبى و رضايت او را جلب كنى "، امام بزرگوار با شموخ و عظمت روحى خاصى كه دارد با كمال صراحت جواب منفى مى دهد و متحمل چنين مرارت و تلخى زندان مى گردد ولى هرگز تسليم زور نمى شود همهء اين مرارتها و ناملايمات تنها براى يك هدف است و آن اين است كه هرگز رهبرى منحرف به مقصود خود نائل نشود و به اين امر توفيق پيدا نكند كه حقايق را، وارونه جلوه دهد ". (1) 15. تحكيم عقائد:
و از سوى ديگر نقش مثبت و سازنده ائمه اطهار در تحكيم بخشيدن به عقائد و شخصيت مكتبى و فكرى امت، و پايدارى و استقامت آنان در برابر امواج فكرى و اعتقادى مخالف از ديگر سو، با علم فراوان و دانش فراگيرى كه داشته اند و آنان را توانا بر احساس اين حركتها و بررسى اين فعاليتها و نقشه كشى بر رفع و از ميان بردن اين توطئه‌ها نموده است ما مى توانيم اهتمام بليغ امام حسن عسكرى (عليه السلام) را (در صورتى كه او در مدينه به سر مى برد) در مورد رفع شبهات فيلسوف معروف " كندى " كه ساكن عراق بود در پيرامون متناقضات قرآن توجيه و تحليل نمائيم. (2)
16. ارتباط امام و امت:
يكى ديگر از موارد مثبت، و سازنده بودن ائمه اطهار (عليه السلام) وجود رابطهء محكم و ناگسستنى با امت خويش مى باشد و زندگى پيشوايان معصوم (عليه السلام) پر از اين شواهد و قرائن است كه مى رساند آنان دائما با جماهير امت خويش، ارتباط مستقيم داشته اند، زعامت و رهبرى امام تنها به عنوان فردى از خاندان " اهل بيت " به صورت تصادف يا بر اساس مجرد انتساب به رسول خدا (صلى الله عليه وآله) نبود (چون چه بسيار افرادى كه به رسول خدا (صلى الله عليه وآله) انتساب دارند) بلكه بر اساس داد و ستد فكرى و بر اساس نقش مثبت و ايجابى بود كه امام همواره در ارتباط با امت و در ممارست با او داشت (على رغم آن همه دور افتادنها و كنار زده شدن‌ها كه از ناحيه محور حكومت و قدرت ظاهرى داشتند) چون بسيار طبيعى است كه امت به سادگى و آسانى و مفت و رايگان، زعامت و قيادت امر را در اختيار هر كسى قرار نمى دهد و هيچ فردى نمى تواند بدون بخشش يا اعطاء لازم و بدون امتياز خاص در قلوب جا باز كند و يا دردى را كه اميدى به حل مشكلات آن توسط آن پناهندگان وجود نداشته باشد، به سراغ او بروند.
اين ارتباط و زعامت گسترده در نتيجه نقش مثبت و سازنده ائمه اطهار (عليه السلام) در زندگى امت است كه از شخصيت على (عليه السلام) يك نمونه زنده و الگوى عالى در برابر ديگر انقلابيون مجسم مى سازد كه پس از غائله كشتن عثمان به سراغ او مى روند و همين ارتباط و علاقه در ديگر ائمه (عليه السلام) با امتها و مردم خود وجود داشته است كه امت آنان را نمونه عالى و الگوى كامل رهبرى مى ديدند و به سراغ آنان مى رفتند. نگاهى به زندگى امام موسى بن جعفر (عليه السلام) بيافكنيد او از چه پايگاه و با چه پشتوانه معنوى با صراحت كامل در برابر هارون
رشيد ستمگر مى گويد: " تو امام بدنها هستى ولى من امام دلها وقلوب هستم ". (1) نگاهى به زندگى امام جعفر صادق (عليه السلام) بيافكنيد جائى كه عبد الله بن حسن (يكى از عموهايش) مى خواهد براى فرزندش محمد از مردم بيعت بگيرد به حضور امام مىشتابد و به او عرض مى كند: " بدان! حضرتعالى اگر درخواست مرا بپذيرى و به من جواب مساعد بدهى هيچ كدام از اصحاب و ياران تو تخلف نمى ورزند و دو نفر از قريش جنبش و ناآرامى نشان نمى دهند " با اين جمله كوتاه مىتوانيد نحوهء اعتماد و ارتباط امت را با زعامت و قيادت ائمه (عليه السلام) و اهل بيت رسالت (عليه السلام) دريابيد و اين امر محصول تلاشهاى مثبت و سازنده آنان در حمايت از رسالت و مصالح امت بود نه در اثر منفى بافى و عزلت از مردم و تنهائى....
قصيدهء فرزدق باز شما مىتوانيد نقش مثبت و سازندهء ارتباط امام و امت را از آن قصيده مشهورى كه فرزدق در باره امام على بن الحسين (عليه السلام) سروده اند دريابيد جائى كه هيبت حكومت وجلالت مقام ظاهرى خلافت، نتوانست راه را از ميان انبوه انسانهاى متراكم بر هشام بازگشايد.
همهء اين توطئه‌ها و نقشه‌ها از آنرو بوده است كه ائمه (عليه السلام) نقش فعال و مثبتى در زندگى داشته اند و اين تصميم گيريهاى حاد از روى تصادف يا تنها از روى انتقام از گذشته‌ها نبود بلكه در اثر اعمال مثبت روز و فعاليتهاى سازنده آنان بود. اگر فعاليت و نشاط مثبت نبود پس اين همه قتل و كشتار و تبعيد و زندان ونفى بلد و جلب و احضار براى چه بود؟
آيا حكومت را قبضه مى كردند؟
در اينجا سئوالى باقى مى ماند و آن سؤال اين است:
گاهى به ذهن خطور مى كند آيا نقش مثبت و فعال ائمه در سطح عمل و قبضه كردن قدرت موجود بود يا تنها محدود به حمايت از مكتب و پاسدارى از مصالح امت بود و تنها هدف آنان حفظ و حمايت امت از سقوط و پيمودن راه انحراف بود؟
پاسخ:
جواب از اين سؤال نيازمند چگونگى آن و بررسى كامل در حديث و تاريخ است و اكنون در اين فرصت كوتاه، نمى توان پاسخ اساسى به آن گفت ولى به صورت اختصار اين گونه بايد جواب گفت: " پيشوايان معصوم قيام به شمشير و قبضه كردن قدرت را به صورت موقت و زودگذر، بدون داشتن پشتوانهء اعتقادى و تربيتى و فرهنگى لازم و كافى ندانسته و به مصلحت نمى ديدند چون اقامهء حكومت و تثبيت آن تنها متوقف به حمله نظامى نيست، بلكه پيش از حملهء نظامى، نيازمند يك آماده سازى بستر عقيدتى و مكتبى است تا افرادى را كه ايمان لازم و ثابت و آگاهى كامل به اهداف بزرگ خويش دارند و برنامه ريزى و نقشه خود را در زمينه حكومت تثبيت نموده اند، آماده سازند تا آنچه را به دست مى آورند حراست و پاسدارى نمايند و بر اين اساس بود كه على بن ابى طالب (عليه السلام) هنگامى حكومت را به دست گرفت كه وجود چنين سپاه عقيدتى و مكتبى از مهاجرين و انصار و تابعين از اصحاب او، حضور ووجود داشتند.
17. رعايت حال شيعه:
نقش مثبت و مسئوليت عمومى را كه ائمه اطهار (عليه السلام) در قبال امت داشتند شناختيم و آن، ايستادگى در برابر انحراف و كژ روى وحفظ و نگهدارى آن محور معيارى و الگوئى اسلام از خطر سقوط به صفر و انحطاط و پستى بود ولى اين امر بخشى از مسئوليت و نقش وآثار آنان را نشان مى دهد نه همهء آن را در اينجا جنبه ديگر و مسئوليت مهم ديگرى نيز وجود دارد و آن جنبه اشراف و نظارت بر امور شيعه و پيروان خويش است از آن نظر كه جمعيتى هستند در ارتباط با امام و ايجاد نقشه و طراحى در رفتار و سلوك آنان و حمايت و پاسدارى از هستى و كيان و ايجاد رشد و كمال در فرهنگ و درك آنان و كمك رسانى به شيعه با تمام شيوه هائى كه مى تواند در ترقى و پيشرفت آنان، تأثيرى داشته باشد، در حدى كه آنان را به هم سطح نياز جامعه اسلامى پيش برده و به يك مرحله از سپاه عقيدتى و مكتبى برساند كه پيشگام و پيشرو در تمام امور گردند. ما شواهد فراوانى در اين باره از زندگى ائمه اطهار (عليه السلام) را داريم كه نشانگر فعاليت وسيع و دامنه دار آنان در ارتباط با رعايت حال شيعيان مؤمن و مخلص و مرتبط با آنان مى باشد و گاهى اشراف و توجه به
حال آنان، به مرتبه اى مى رسيد كه راهكارهايى نيز براى حل اختلافات موجود بين آنان تنظيم مى گرديد و اموالى در اين باره پيش بينى و كنار گذاشته مى شد آنچنان كه معلى بن خنيس از امام جعفر صادق (عليه السلام) نقل مى كند اموالى را براى حل اختلافات شيعيان و دوستداران مكتب اهل بيت (عليه السلام) اختصاص داده بودند كه منحصرا در آن مورد صرف مى گشت. پس بر اين اساس ما مى توانيم تعدادى از نصوص و احاديث ائمه و پيشوايان معصوم (عليه السلام)، را بشناسيم از آن نظر كه شيوه هائى را به افراد ياد مى دادند كه بر سلوك و رفتار آنان اشراف و نظر داشتند و گاهى اسلوبها و شيوه‌ها با توجه به مقتضيات و شرايط زمان و مكان و با توجه به دگرگونى شرائط و شيوه‌هاى زندگى شيعيان، تفاوت مى كرد ولى در هر صورت اشراف و جانبدارى از شيعيان از آن نظر كه گروه مؤمن به امام (عليه السلام) بودند صورت مى پذيرفت ". (1) از ديدگاه آيات قرآنى ضرورت توجه به سيره و روش اهل بيت اطهار (عليه السلام) ايجاب مى كند كه از ديدگاه قرآنى و روايات اسلامى هم نظرى بيافكنيم بسيار روشن است كه ما از ميان دهها آيه و صدها حديث و روايت به دو مورد از آيات و دو مورد از روايات اشاره مى نمائيم علاوه بر آن تنها آيه اى كه در مورد رسول خدا (صلى الله عليه وآله) شرف نزول يافته است (ولكم في رسول الله اسوة حسنة) بهترين شاهد و گواه ما مى باشد.
1. آيه ولايت: (انما وليكم الله ورسوله والذين آمنوا الذين يقيمون الصلاة ويؤتون الزكاة وهم راكعون) (2) قرآن مجيد در طى اين آيه شريفه بيان مى دارد كه ولى امر و صاحب اختيار شما فقط خدا و رسول و مؤمنان هستند كه نماز مى خوانند و در حال ركوع صدقه و زكات مى پردازند. مفسرين اهل سنت و شيعه اتفاق نظر دارند كه آيهء فوق در شأن على بن ابى طالب (عليه السلام) نازل شده است ابو ذر غفارى راستگو و درست لهجه ترين اصحاب رسول خدا (صلى الله عليه وآله) مى گويد: " روزى نماز را با پيامبر (صلى الله عليه وآله) خوانديم وسائلى از مردم تقاضاى
كمك نمود ولى كسى چيزى به او نداد او دستش را به آسمان بلند نمود و گفت خدايا شاهد باش! در مسجد پيامبر (صلى الله عليه وآله) كسى به من چيزى نداد على بن ابى طالب (عليه السلام) در حال ركوع بود با انگشتش به سائل اشاره نمود تا انگشتر را از دست آن حضرت گرفت و رفت، پيامبر (صلى الله عليه وآله) كه جريان را مشاهده فرمود سرش را به جانب آسمان بلند نمود و عرض نمود خدايا! برادرم موسى به تو گفت: خدايا شرح صدرى به من عطا كن و كارهايم را آسان گردان و زبان گويائى به من بده تا سخنانم را بفهمند و برادرم را و زير و كمك من قرار ده پس وحى نازل گرديد كه ما بازوى تو را به واسطه برادرت محكم مى گردانيم و نفوذ و تسلطى به شما عطا خواهيم نمود. خدايا من هم پيامبر تو هستم شرح صدرى برايم عطا كن و كارهايم را آسان گردان، على را وزير و كمك و پشتيبانم قرار ده! " ابو ذر مى افزايد هنوز سخن پيامبر تمام نشده بود كه آيه فوق نازل شد. (1) اين حديث با اندك تفاوت در الدر المنثور ج 2 ص 293 نيز نقل شده است بحرانى در كتاب الدر المنثور غاية المرام ص 104، 24 حديث از كتابهاى عامه و 19 حديث از كتابهاى اماميه در شأن نزول آيه نقل كرده است.
2. آيه اكمال: (اليوم اكملت لكم دينكم وأتممت عليكم نعمتى، ورضيت لكم الأسلام دينا) (2) كفار امروز از برچيده شدن اسلام نا اميد شدند پس شما از آنان نهراسيد ولى از من بترسيد امروز دين شما را بر شما كامل و نعمت خود را بر شما تمام نمودم و اسلام را براى شما دين وآئين برگزيدم.
اين آيه دلالت دارد كه كفار انتظار روزى را مى كشيدند كه دستگاه اسلام برچيده شود ولى خداوند متعال با انجام امر ولايت و ابلاغ خلافت على (عليه السلام) كه ضامن بقاى اسلام و گسترش آن مى باشد آنان را مأيوس نمود.
از ديدگاه روايات و احاديث احاديث فراوانى در لزوم پيروى از سنت و سيره وجود دارد از بين احاديث غدير سفينه ثقلين، حديث طير، حديث دعوت، تنها به حديث سفينة وثقلين بسنده مى كنيم.
1. حديث سفينه:
ابن عباس مى گويد: " پيامبر خدا (صلى الله عليه وآله) فرمود: مثل اهل بيت من، همانند كشتى نوح است كه هر كس در آن آمد و سوار شد نجات يافت و هركس تخلف نمود غرق شد ". (1) 2. حديث ثقلين:
كه تفصيل آن در صفحه 15 همين پيشگفتار گذشت. كه پيامبر خدا (صلى الله عليه وآله) " قرآن مجيد وعترت طاهره " را مورد سفارش و توصيهء اكيد قرار داده اند.
از ديدگاه شعر و ادبيات پيشوايان معصوم در شعر و ادب فارسى و عربى مورد توجه و علاقهء سخت اديبان و شاعران قرار گرفته اند مديحه‌ها و غزلها و مراثى بلند و ارزشمندى در مورد سيره و سنت و احوال وآثار آنان ايراد نموده اند كه برخى از آنها در نوع خود بى نظير و ماندگار مى باشد كه از باب نمونه و نشان دادن مشتى از اين شاهكارها وآثار بلند ادبى مى توان در ادب فارسى به 12 بند محتشم كاشانى و ترجيع آية الله شيخ محمد حسين غروى كمپانى، و اشعار و سرودهاى شاعر معاصر استاد محمد حسين شهريار صاحب اشعار " على اى هماى رحمت تو چه آيتى خدا را - كه به ما سوى فكندى همه سايه‌ها را... " و در ادبيات عرب به مجموعه نفيس و گرانمايه " الغدير في الادب والسنة والحديث " در 11 جلد تأليف علامه بزرگوار آيت حق، حجة الاسلام والمسلمين و زبان گوياى تشيع حضرت شيخ عبد الحسين احمد امينى رحمت و رضوان خدا بر او باد! مراجعه نمود كه به بهانه حديث غدير، صدها نمونه از شعراى متعهد ومبارز را در طول 15 قرن اسلامى در مورد على (عليه السلام) و ائمه معصومين (عليه السلام) آورده است كه خود كتاب نيز، يك اثر ادبى و شاهكار هنرى ماندگارى است ما به عنوان تيمن وتبرك اشعار مرحوم سيد صفى الدين حلى را كه در مورد اهل بيت (عليه السلام) سروده‌اند در ذيل مى آوريم تا حسن ختامى داشته باشد.
اديب و شاعر بزرگ سده هشتم هجرى شيخ صفى الدين حلى (قدس سره) (677 - 752 ه‍) از
شاگردان علامه حلى (م 726 ه‍) در ساختن قصائد بديعيه، گامهاى استوارى برداشته است او كه در رديف اول شاعران لغت عرب، جا دارد و گفته اند شعر او از نسيم، لطيف تر، و از چهرهء زيبارويان پر طراوت تر، است. (1) قصيده بديعيه او در نعت و مدح رسول خدا از 140 كتاب مايه گرفته است و شرحهائى بر آن بديعيه نگاشته اند كه بنا به تصريح مرحوم مدرس صاحب " ريحانة الادب " سيد عليخان مدنى نيز شرحى بر آن نگاشته اند (2) او جز مدائح نبوى به مدائح علوى نيز پرداخته است و در ثناى على (عليه السلام) گويد:
جمعت في صفاتك الأضداد * فلهذا عزت لك الأنداد زاهد، حاكم، حليم، شجاع * فاتك، ناسك، فقير، جواد (در صفات و خصوصيات وجودى تو اضداد به هم رسيده اند از اينرو امثال و نظائر تو ناياب گشته اند تو در عين حال كه زاهد هستى حاكم نيز مى باشى، در عين حلم و بردبارى، شجاع و دلاور نيز مى باشى، خونريز (در راه حق) در عين حال عابد هم هستى و تهى دست ولى بخشنده نيز مى باشى. باز او در مقام رد اشعار عبد الله پسر معتز خليفه عباسى كه مى خواست با اشعار خود، مظالم و خودسريهاى خلفاى جور بنى عباس را بپوشاند مى گويد:
الا قل لشر عبيد الاه * وطاغي وكذابها بگو به پسر شرورترين بندگان خدا، طاغى قريش و دروغگوترين فرد قريش " كه مجموع اشعار او 41 بيت است. در ضمن آن به مدح اولاد اطهار على (عليه السلام) مى پردازد و مى گويد:
فدع ذكر قوم، رضوا بالكفاف * وجاؤا الخلافة، من بابها هم الزاهدون هم العابدون * هم الساجدون بمحرابها هم الصائمون، هم القائمون * هم العالمون، بآدابها هم قطب ملة دين الأله * ودور الرحى، حول اقطابها
عليك بلهوك الغانيات * وخل المعالي لأصحابها ترجمه: اى پسر معتز بايد ياد كرد از مردمى كه از متاع دنيا چشم پوشيدند و به قناعت و به سادگى عمر گذراندند و خلافت اسلام را از راه مشروع آن صاحب بودند.
آن پشت به دنيا كردگان، آن عبادت خداى برپا دارندگان، آن پيشانى در برابر عظمت كردگار بر خاك نهندگان، آن روزه داران روز، نمازگزاران شب، آن آداب دانان، آن محوران دين و قرآن كه آسياى سنگ اسلام بر گرد آنان چرخد نه جز آنان.
اى پسر معتز تو! تو (با دهان آلوده نام پاكان مبر) و به زن بازيها و نوازندگان خويش كه بدان سرگرم هستى بسنده كن و شرفها و بزرگواريها را براى بزرگان و شريفان بگذار و تو را چه رسد كه منافسه و معارضه اى با آنان داشته باشى. (1) اينك با در نظر گرفتن اين پيشگفتار، به زندگى پيامبر عاليقدر اسلام (صلى الله عليه وآله) و ديگر پيشوايان عاليقدر راه حق وارد مى شويم و توفيق و كمال را از او مى طلبيم كه او تنها منبع هر كمال و مصدر هر فضل و فضيلتى است. ما در بررسى زندگى پيشوايان (عليه السلام) بيشتر به جنبه‌هاى عملى و الگويى و تربيتى آنان پرداخته ايم و كوشيده ايم مطالبى را آورده باشيم كه ملموس و قابل درك خواننده با شد نه رؤيايى و خيالى و بالاتر از فهم و انديشه.
زندگى هر كدام از پيشوايان را در پنج بخش ترتيب داده ايم كه دربرگيرندهء بخشى از حيات تفصيلى آنان مى باشد نه تمام احوال و حالات در اين سير طولانى از قرآن مجيد، سيره، تاريخ و منابع معتبر سود جسته ايم.
به اين اميد، كارى نه در حد و شأن پيشوايان بلكه در حد فهم خود فراهم آورده باشيم تا برنامهء عملى روز و ذخيرهء آخرت آن روز باشد.
قم دكتر عقيقى بخشايشى
بخش اول جهان در روزگار بعثت
بخش اول / جهان در روزگار بعثت...
در ارتباط با شناخت تاريخ بعثت، ضرورت دارد كه نگاهى گذرا به دوران مقارن ظهور پيامبر اسلام (صلى الله عليه وآله) بيافكنيم و ابعاد مختلف زندگى اجتماعى و فردى آن روز را مد نظر قرار دهيم تا با مقابلهء نور وظلمت و مقارنهء علم وجهل، پى به اهميت اين حادثهء تاريخى ببريم:
عربستان بزرگترين شبه جزيرهء دنيا، در جنوب غربى آسيا واقع است و اطرافش را آبهاى خليج فارس، خليج عمان، درياى عرب، خليج عدن و درياى سرخ فرا گرفته است و از شمال ريگزارهاى وسيع آن را پوشانده و به عراق و اردن محدود مى شود.
اين شبه جزيره كه بيش از سه ميليون كيلومتر وسعت دارد تقريبا دو برابر خاك ايران، و شش برابر خاك فرانسه، ده برابر خاك ايتاليا و هشتاد برابر خاك سوئيس (1) زمين دارد و عموما صحراست و حاشيه باريكى از زمينهاى مسكونى اطراف آن را فرا گرفته است و غالبا محصور به درياست و بدين ترتيب علاوه بر صحراهاى ريگزار و بى كران، نواحى كوهستانى معتدل و حاصل‌خيز و قسمتهاى ساحلى گرم و مرطوبى هم دارد. در آن روزها نوع ساكنان آن در اثر جهل و نادانى به بت پرستى و خرافات گرايش داشتند حاكميت خرافات و عقايد موهوم بيش از آنست كه به قلم آيد.
خاندان توحيد پيامبر بزرگوار اسلام در يك خاندان توحيد و يكتا پرستى متولد گرديد نه تنها آباء نزديك بلكه اجداد دور او نيز، از خاندان توحيد بوده اند و اين امر بر اساس تصريح مورخين و متكلمين اسلامى مسجل مى باشد.
مرحوم صدوق در كتاب اعتقادات مىنويسد: " اعتقاد ما دربارهء پدران پيامبر اسلام اين است كه آنان از آدم تا عبد الله، مسلم بوده اند وابوطالب نيز مسلم بوده است و چنين روايت شده است كه عبد المطلب (عليه السلام) حجت وابوطالب وصى او بوده است ". (2) = + * * * + =
مرحوم شيخ مفيد (متوفى 413 ه‍. ق) نيز در كتاب " اوائل المقالات " مىنويسد:
" اماميه عموما عقيده دارند بر اينكه پدران رسول خدا (صلى الله عليه وآله) از آدم تا عبد الله بن عبد المطلب مؤمن به خدا بوده اند و در اين زمينه با قرآن و اخبار استدلال كرده اند... و رسول خدا (صلى الله عليه وآله) فرموده است: خدا پيوسته مرا از اصلاب مردان پاك به ارحام زنان پاك، منتقل مى ساخت تا آنكه به دنياى شما آورد ".
آنگاه شيخ مفيد مى افزايد: " به عقيده اماميه عموى پيامبر (ابوطالب) مؤمن از جهان رفت و آمنه دختر وهب (مادر پيغمبر (صلى الله عليه وآله)) نيز بر آيين توحيد بود و در روز رستاخيز در زمرهء مؤمنان محشور خواهد شد ". (1) مرحوم علامه مجلسى نيز با تفصيل بيشتر در اين باره سخن گفته است. (2) اجداد و نياكان پيامبر اسلام پدر و اجداد پيامبر اسلام عبارتند از:
عبد الله - عبد المطلب - هاشم - عبدمناف - قصى - كلاب - مره - كعب - لوى - غالب - فهر - مالك - نضر - كنانه - خزيمه - مدركه - الياس - مضر - نزار - معد - عدنان. (3) نسب آن حضرت تا معدبن عدنان به همين ترتيب است كه ذكر شد ولى از عدنان به بالا تا حضرت اسماعيل از نظر تعداد واسطه و نام آنان وحدت ضبط ندارد و چندان نيازى هم به بازگويى آن، وجود ندارد. و طبق روايتى كه ابن عباس نقل كرده است: پيغمبر اسلام فرموده است: " هر موقع نسب من به عدنان رسيد، مكث نماييد و دستور مى داد ديگران هم از شمردن باقى نسب، تا به اسماعيل خوددارى كنند ". (4) و خود آن حضرت وقتى نسب خود را بيان مى نمود از عدنان بيشتر تجاوز نمى كرد و مى فرمود: " آنچه در ميان اعراب در اين قسمت معروف است درست نيست، شايد اين نوع جلوگيرى از آن نظر بوده باشد كه افتخار به انساب وتفاخر به آن كه يكى از مشاغل
جاهليت شمرده مى شد و گاهى بر سر تعيين اسامى به نزاع و مشاجره و گفتگوهاى بى ثمر و بى اثر نيز كشانده مى شدند نه تنها فايده اى در بر نداشت، بلكه اغلب موجب تضييع وقت و ايجاد آشوب و فتنه بين مردم و اتلاف نيرو و وقت بود. و پيامبر عاليقدر اسلام بر معيارهاى اصيل و ارزشهاى والاى علم، تقوى، فضيلت مى انديشيد نه بر نسب و قبيله و تفاخرجاهلى.
قصى جد چهارم پيامبر اسلام است. مادر او فاطمه با كلاب ازدواج كرد و دو فرزند به نام زهره و قصى آورد. هنوز دومى در گهواره بود كه شوهرش كلاب درگذشت وى مجددا با مردى به نام " ربيعه " ازدواج كرد و همراه شوهر و فرزندان خود به شام رفت چون از سرزمين پدرانش گذشت قصى (دور شده) ناميدند. (1) قصى از حمايتهاى ناپدرى خود بهره‌مند بود تا آنكه ميان قصى و قبيله ناپدرى اش اختلاف پديد آمد مردى از بنى عبده به او گفت كه به قوم خويش ملحق شو تو از ما نيستى گفت مگر من از كدام قبيله ام؟
گفت: از مادرت بپرس. قصى از مادرش سوال كرد؟ و او گفت تو هم خود و هم پدرت از حيث نسب از او بزرگوارترى، تو فرزند " كلاب بن مره " هستى قوم و اجداد تو از نزديكان كعبه و از خدمتگزاران حرم بودند قصى تا رسيدن ماه حرام صبر كرد و آنگاه با حاجيان " قضاعه " به مكه آمد.
او پس از ورود به مكه و اقامه در آن در اثر لياقت و استعداد و شايستگى كه در كارها از خود نشان مى داد برترى وتفوق خود را بر مكيان و بر قبيلهء قريش ثابت نمود، و زمانى نگذشت كه مناصب عاليه قبيله اى مانند: حكومت مكه و كليددارى كعبه را، حيازت نمود سپس علاوه بر منصب كليددارى رفادت (2)، سقايت (3)، ندوه (4)، لواء (5) را نيز به دست آورد، و = + * * * + =
فرمانرواى آن سامان گرديد، وى در دوران حيات خود، آثار فراوانى از خود به يادگار گذاشت، نخست مردم را براى ساختن خانه در كنار كعبه تشويق نمود و ديگر آنكه براى اعراب، مركز مشورت و رأى گيرى به نام " دار الندوه " ترتيب داد تا بزرگان و رؤساى عرب، در اين مركز عمومى دور هم گرد آمده و معضلات خود را در ميان بگذارند و مشكلات خود را با رأى و شور هم حل و فصل نمايند. سرانجام آفتاب عمر او در قرن پنجم ميلادى، غروب كرد و پسران نامدارى به اسامى عبد الدار وعبد مناف از خود به خلف و يادگار گذاشت كه منشأ خدمات بيشترى گرديدند.
عبد مناف مادرش حبى دختر جليل خزاعى است. او كه جد سوم پيامبر اسلام شمرده مى شود با لقب " قمر البطحاء " (ماه سرزمين بطحاء) ناميده مى شود، آنچنان كه عبد الله قمر حرم و عباس قمر بنى هاشم ناميده مى شود. وى از برادرش عبد الدار كوچكتر بود ولى در نظر مردم از موقعيت خاصى برخوردار بود. شعار او پرهيزگارى، دعوت به تقوى و خداشناسى و خوشرفتارى با مردم و انجام صلهء رحم بود و با اين موقعيت هرگز در مقام رقابت براى اشغال مناصب عالى با برادرش عبد الدار نيامد چون تصدى مناصب به حسب وصيت پدر با برادر بزرگش عبد الدار بود.
هاشم مادرش " عاتكه " دختر " مره " بود. او جد دوم پيامبر اسلام ولقبش " علا " بود كه با عبد شمس " توأم ودوقلو " به دنيا آمده بود و دو برادر وى عبارتند از: " مطلب " و " نوفل "، هاشم متصدى رفادت وسقايت حجاج بود و در اين راه، نهايت فداكارى و اخلاص را نشان مى داد.
خصوصيات اخلاقى او يكى از خصوصيات اخلاقى هاشم اين بود كه هر موقع، ماه ذيحجه رؤيت مى شد بامدادان به سوى كعبه مى آمد و به ديوار كعبه تكيه داده و خطبه‌اى به شرح زير مىخواند.
" اى گروه قريش! شما همسايگان خانهء خدا، و مردم سرزمين خانه خدا هستيد، خدا
شما را در كنار خانه خود جاى داده است و اين فضيلت را براى شما از ميان ساير فرزندان اسماعيل اختصاص داده است، هان اى قوم قريش! زوار خانه خدا با شور عجيبى به سوى شما روى مى آورند. آنان مهمانان خدايند، پذيرايى آنان به عهده شما است، در ميان آنان افراد تهيدست فراوانند كه از راه دور ره مىسپرند، سوگند به صاحب اين خانه اگر قدرت و توانايى داشتم كه از تمام مهمانان خانهء خدا به تنهايى پذيرايى كنم از شما تقاضاى كمك نمى كردم ولى فعلا آنچه در قدرت من هست و از راه حلال كسب كرده ام در اين راه به مصرف مى رسانم. شما نيز كمكم كنيد ولى شما را قسم مى دهم به احترام اين خانه مبادا كسى مالى را بذل كند كه آن را از راه ستم و ظلم به دست آورده باشد يا در بذل و بخشش آن گرفتار ريا يا اكراه و اجبار گردد و اگر كسى در مساعدت و بذل مال رضايت خاطر نداشته باشد، از انفاق و احسان خوددارى كند ". (1) زمامدارى و رياست، هاشم از هر جهت به سود مكيان بود و در بهبود وضع زندگى مردم تأثير شايانى داشت، در سالهاى قحطى، كرم و جوانمردى او مانع آن بود كه مردم، رنج قحطى را احساس كنند يكى ديگر از خدمات او كه موجب رفاه مالى مكيان شد، قراردادى بود كه او با امير " غسان " بست و اين اقدام او باعث شد كه برادرش " عبد شمس " نيز با برادرانش مطلب ونوفل با امير " يمن " وپادشاه " ايران " معاهده اى ببندند تا كالاهاى بازرگانى دو طرف با آزادى تمام و اطمينان خاطر به كشور همديگر صادر شود. اين معاهده مشكلات فراوانى را حل نمود و بازارهاى متعددى را در مكه به وجود آورد كه تا طلوع اسلام هم ادامه داشت. علاوه بر اقدامات گذشته او نخستين فردى بود كه مسافرت مردم قريش را در تابستان به شام، و در زمستان به يمن پى ريزى نمود. و اين شيوه تا مدتى بعد از ظهور اسلام ادامه داشت كه در قرآن به عنوان " رحلة الشتاء والصيف " نام برده شده است. (2) او در اثناى سفر وفات يافت.
عبد المطلب عبد المطلب فرزند هاشم نخستين جد پيامبر اكرم (صلى الله عليه وآله) زمامدار و سرشناس و رئيس قريش بود و در سراسر زندگى اجتماعى خود، نقاط روشن و برجسته‌اى وجود دارد، او را " شيبة الحمد " مى گفتند. او از پرستش بتها بر كنار بود و خدا را به يگانگى مى شناخت و به نذر و عهدش وفا مى كرد و سنتهايى را مورد عمل قرار داده بود كه بيشتر آنها بعدها در تعاليم قرآن تيز ديده شده و در سنت رسول خدا (صلى الله عليه وآله) پذيرفته شد. او چند سال از برادرش عبد شمس كوچكتر بود ولى به شرافت و فضيلت اشتهار داشت، و مردم قريش او را از فرط بخشش وجود " فيض " مى ناميدند و كسى هرگز به خيال رقابت با او نبود.
حفر زمزم از روزى كه چاه زمزم پديد آمد قبيلهء " جرهم " گرد آن فراهم آمدند و ساليان درازى كه حكومت مكه را به عهده داشتند از آب آن بهره‌مند بودند ولى بر اثر رواج تجارت و شيوع خوشگذرانى مردم، و مسامحه و بى بند و بارى آنان، كم كم كار به جايى رسيد كه آب زمزم خشك شد، عبد المطلب چاه آن را پيدا كرد و به كمك فرزند خويش " حارث " به حفر آن اقدام نمود تا به آب رسيد و دو آهوى طلا و چند شمشير پر قيمت، پديدار شد، مردم قريش خود را در اموال به دست آمده شريك مى دانستند، عبد المطلب راضى نشد و بر اثر اختلاف نظر، كار حفر زمزم مدتى متوقف شد، ولى سرانجام پس از پايدارى عبد المطلب، قريش كنار رفتند وعبد المطلب حفر زمزم را به پايان رسانيد و با فروش شمشيرها، درى براى كعبه ساخت و آهوهاى طلا را زينت آن درب قرار داد. (1) داستان نذر عبد المطلب چون از اعتبار لازم برخوردار نيست از آنرو نياورديم چون در آن داستان، عادات جاهلى قبل از ابراهيم (عليه السلام) ديده مى شود در صورتى كه عبد المطلب خود از اوصياى آن پيامبر عظيم الشأن بود.
عبد المطلب عبد المطلب يكى از نمونه‌هاى بارز اين نوع شخصيتهايى است كه فراتر از محيط خود
بوده اند او كه متجاوز از هشتاد سال در ميان جمعى زندگى مى كرد كه بت پرستى، ميگسارى، رباخوارى، آدمكشى و بدكارى از رسوم پيش پا افتادهء آنان بود و به شرابخوارى، روابط نامشروع و انواع مفاسد اخلاقى آلوده بودند، ولى او هرگز در سراسر عمر خود لب به شراب نزد و مردم را از آدمكشى، ميگسارى و بدكارى باز داشت و از ازدواج با محارم، و طواف با بدن برهنه جدا جلوگيرى كرد.
آرى شخصيتى كه در وجود او نور پيامبر بزرگ اسلام (صلى الله عليه وآله) (بزرگترين رهبر جهانيان) به وديعت گذارده شده بود، مى بايست شخصى پاك و پيراسته از هر گونه آلودگى باشد.
اعتقادات عبد المطلب به معاد بررسى گفتار عبد المطلب نشان مى دهد كه او در بارهء معاد نيز از محيط رنگ نپذيرفته و به معاد اعتقاد داشته است. او در يكى از سخنان خود گفته است: " پس از اين جهان، جهانى خواهد بود كه در آن نيكوكاران و بدكاران به پاداش كردار و كيفر اعمال خود خواهند رسيد ". (1) عدالت‌گسترى عبد المطلب در نظامهاى قبيله اى حق و عدالت، تابع متغيرى از مصالح قبيله‌‌گى بود. عبد المطلب كه در چنين نظامى زندگى مى كرد، پيرو اين روش قبيله اى نبود بلكه او طرفدار حق و عدالت بود اعم از آنكه به سود او يا قبيله اش تمام شود يا به ضرر آن باشد چنان كه داستان زير به اين معنى گواهى مى دهد.
" حرب بن اميه " كه از بستگان نزديك عبد المطلب بود و خود نيز از شخصيت‌هاى بزرگ قريش، محسوب مى شد، در همسايگى او مردى يهودى زندگى مى كرد. اتفاقا اين مرد يهودى روزى در يكى از بازارهاى " تهامه " تندى به خرج داد، و كلمات زننده اى ميان او و حرب رد و بدل شد. اين كار موجب گردديد كه مرد يهودى با تحريكات حرب كشته شود. عبد المطلب از جريان اطلاع يافت و روابط خود را با او قطع نمود و سرانجام خونبهاى يهودى را از حرب گرفت و به وارث يهودى پرداخت ". (2) = + * * * + =
غوغاى عام الفيل در زمان عبد المطلب مكه در معرض خطر جدى قرار گرفت. چه جنگجويان حبشى به فرماندهى شخصى به نام " ابرهة بن اشرم " از يمن به مكه روى آوردند و مى خواستند حجاز را مانند يمن به دست آورند، و كيش مسيحيت را كه در يمن رواج داده بودند در مكه نيز رايج سازند، اينان تصميم داشتند كه كعبه را ويران سازند چه به ابرهه گزارش داده بودند كه مردى از بنى كنانه در كليساى " قليس " صنعاى يمن، بى حرمتى كرده است وابرهه سوگند ياد كرده بود كه كعبهء قريش را ويران سازد، وى براى اين منظور با سپاه انبوهى همراه با فيلهاى جنگى به سوى مكه حركت كرد، و در نزديكى شهر اردو زد. در اين پيش آمد عبد المطلب بردبارى و مردانگى عجيبى از خود نشان داد كه بى سابقه بود.
او قريش را فرمود تا مكه را واگذارند و به قله كوهها پناه برند و اين لشكر انبوه را براى هر چه مى خواهند آزاد بگذارند، قريش فرمان عبد المطلب را شنيدند و از جنگ دورى جستند و خود عبد المطلب در مكه ماند و مانند ديگران از شهر كناره نگرفت و در نزد كعبه مشغول دعا بود و از خدا يارى مى خواست و اشعارى در مقام مناجات با خدا مى خواند، فردا كه به دستور ابرهه، سپاه مجهز با پيلان به سوى مكه حمله برد، يكباره متوجه شدند آنان را به سنگى از گل سفت شده مى زنند به حدى كه مانند علفى خورد شده در هم كوبيده و نابود شدند و قريش بى آنكه چيزى از دست بدهد به عافيت و سلامتى به مكه بازگشتند و بزرگى و بزرگوارى عبد المطلب را پيش از پيش دريافتند، تا آنجا كه مى گفتند: عبد المطلب ابراهيم دوم است. (1) عبد الله پدر پيامبر اسلام (صلى الله عليه وآله) عبد الله فرزند عبد المطلب، مادرش فاطمه دختر عمرو بن عائدبن عمران. (2) ابوطالب و زبيربن عبد المطلب و پنج نفر از دختران عبد المطلب جز صفيه مادر زبير. از همين بانو تولد يافته ند كنيه عبد الله را " ابوقثم " و " ابومحمد " نوشته اند.
عبد الله پدر رسول خدا در بيست و پنج سالگى در مدينه نزد دائى‌هاى خويش از بنى النجار در خانه اى معروف به " دار النابغه " وفات كرد و علت وفات او را چنين نوشته اند كه او براى تجارت با كاروان قريش رهسپار شام شد و در بازگشت از شام به علت بيمارى در مدينه در ميان بنى عدى بن نجار توقف كرد، يك ماه بسترى بود و چون كاروان قريش به مكه رفت و از حال وى جويا شد و بزرگترين فرزند خود حارث را نزد وى به مدينه فرستاد اما هنگامى او به مدينه رسيد كه عبد الله وفات يافته بود و به قول " واقدى " مورخ از عبد الله كنيزى به نام " ام ايمن " و پنج شتر و يك گله گوسفند و به قول ابن اثير شمشيرى كهن و پولى اندك به جاى مانده بود كه رسول خدا آنها را به ارث برده بود. (1) آمنه مادر رسول خدا (صلى الله عليه وآله) آمنه دختر وهب بن عبد مناف مى باشد كه ده سال پس از واقعهء حفر زمزم به ازدواج عبد الله درآمد، شش سال و سه ماه از ولادت رسول خدا (صلى الله عليه وآله) در سفرى كه فرزند خويش را به مدينه برده بود تا خويشاوندان مادرى وى (طرف مادر عبد المطلب) يعنى " بنى عدى " او را ببينند هنگام بازگشت به مكه در سى سالگى در " ابواء " وفات كرد و همانجا دفن شد.
ولادت نور مشهور بين علماى سنت و جماعت آنست كه ولادت آن بزرگوار در دوازدهم ربيع الاول " عام الفيل " بوده است. (2) ولى اشهر بين خاصه آنست كه در هفدهم ربيع الاول رخ داده است.
هنگام ولادت آن حضرت، ايوان كسرى شكافت و چند كنگره فرو ريخت و آتشكدهء فارس خاموش شد، درياچه ساوه خشك گرديد، بتهاى بتخانه مكه سرنگون شد و نورى از وجود آن حضرت به سوى آسمان بلند شد كه شعاع آن فرسنگها راه را روشن مى ساخت.
مراسم نامگذارى روز هفتم فرا رسيد، عبد المطلب براى عرض تشكر به پيشگاه خداوند جليل گوسفندى كشت و بزرگان قريش را دعوت كرد و نام فرزند خود را محمد گذارد.
هنگامى كه از او پرسيدند چرا اين نام را انتخاب كردى، در صورتى كه ميان اعراب كم سابقه است؟ گفت: خواستم كه در آسمان پيش خدا و در زمين پيش مخلوق، ستوده باشد.
در اين باره " حسان بن ثابت " شاعر رسول خدا (صلى الله عليه وآله) مى گويد:
فشق له من اسمه، ليجله * فذوالعرش محمود، وهذا محمد آفريدگار نامى از خود را براى تجليل پيامبر خويش مشتق نمود، زيرا نام خويش " محمود " - پسنديده - و نام پيامبر او محمد " ستوده " مى باشد و هر دو كلمه از يك ماده مشتقند.
در ميان قبيله بنى سعد آمنه در انتظار دايگان بنى سعد بود تا به عرف و عادت عرب، طفل خود را به يكى از آنان بسپارد، اين عادت پيش بزرگان مكه در جريان بود كه اطفال خود را به صحرا مى فرستادند تا در محيط پاك و سالم و فضاى پاك بزرگ شده و رشد و نمو نمايند و استخوان بندى آنها محكمتر شود و از بيمارى و باى شهر مكه كه خطر آن براى نوزادان بيشتر بود مصون بمانند و لغت عربى را در منطقه اى كه لهجهء آنها اصيل و دست نخورده بود، فرا گيرند.
بعضى از قبايل به وجود دايگان نامى خود مشهور هستند، كه قبيلهء سعد از آنان مى باشد آمنه در انتظار دايه، طفل خود را به كنيزش سپرد و اندك زمانى او را شير داد و پس از آن نيز عموى وى حمزه را شير مى داد، به اين جهت حمزه و محمد برادر رضاعى هم شدند.
برخى از مورخان مى گويند: دايگان بنى سعد در جستجوى اطفال شير خوار به مكه آمدند، اما اطفال يتيم را نمى گرفتند چون از اطفال پدر دار اميد بهره بيشترى داشتند و از زنان بيوه چندان بهره اى انتظار نمى رفت بدين جهت كسى براى گرفتن محمد حاضر نشد و هر يك از آنها طفلى را كه اميد سود بيشترى داشتند برگرفتند و رفتند. حليمه دختر ابى دوبيب از طايفهء بنى سعد كه بار اول به واسطه يتيمى محمد از گرفتن او سر باز زده بود، طفل ديگرى را پيدا نكرد، زيرا چون ضعيف و لاغر بود هيچكس طفل خود را
به او نمى داد. وقتى مردم بنى سعد از مكه بر مى گشتند حليمه به شوهر خويش حارث گفت، خوش نيست كه من اين چنين دست خالى برگردم و شيرخوارى نداشته باشم مى روم و همين يتيم را قبول مى كنم.
شوهرش گفت: اهميت ندارد شايد خدا ما را به واسطهء او بركت دهد، حليمه باز گشت و محمد را گرفت و با كسان خود به صحرا برگشت، او هميشه مى گفت كه از موقع گرفتن او همه زندگى اش بركت يافته است، گوسفندانش فربه شده اند و شير آنها بيشتر گرديده است. ولى شايد او به عظمت و شموخ مقام جدش عبد المطلب توجه يا اطلاعى نداشت.
محمد (صلى الله عليه وآله) حدود چهار سال در ميان قبيله سعد و در صحرا ماند، حليمه او را شير مى داد و دخترش " شيما " از او پرستارى مى كرد، هواى صحرا و زندگى سادهء بيابانى نشو و نماى او را تسريع كرد، تناسب و زيبايى اندامش را مى افزود و در سال پنجم ولادت حليمه او را به مادرش بازگردند. قبيلهء سعد از بركت حضور رسول خدا در وسعت ووفور نعمت قرار گرفتند و كرامتها مشاهده كردند كه در كتابهاى حديث و تاريخ، ثبت شده است. (1) ابن اسحاق روايت مى كند كه رسول خدا (صلى الله عليه وآله) مى فرمود:
" انا اعربكم، انا قرشى واستر ضعت في بنى سعد بن بكر ". (من از همه شما فصيح‌ترم، چه هم قرشى هستم و هم در قبيله سعد بن بكر شير خورده ام). (2) مرگ مادر محمد پس از پنج سال اقامت در صحرا نزد مادر خود بازگشت، عبد المطلب سرپرستى خانواده را به عهده داشت و در نگهدارى او دقيقه اى فروگزارى نمى كرد.
مى گويند:
براى عبد المطلب كه پيشواى قريش و رئيس مكيان بود در نزديك كعبه فرشى مى گستردند و فرزندان وى به احترام او اطراف فرش قرار مى گرفتند، همين كه محمد خردسال مى آمد او را از صف عموهايش جلو برده و پهلوى خود، روى فرش مى نشانيد و با
او با عطوفت و مهربانى، رفتار مى كرد.
در اين موقع اتفاق ديگرى در نزد محمد (صلى الله عليه وآله) پديدار گرديد كه او را بيش از همه پيش عبد المطلب، عزيزتر ساخت و آن از دست دادن مادر گرامى اش بود.
آمنه طفل خود را به مدينه برد كه اقوام خود را ببيند، در اين سفر أم ايمن را نيز همراه خود برد، وقتى به مدينه رسيدند، محمد خانه اى را كه پدرش عبد الله در آن خانه جان سپرده بود و مكانى را كه در آنجا دفن گشته بود ديد و اين نخستين اثر و ضربه‌اى بود كه از يتيمى در روح او، انعكاس يافت.
پيامبر اسلام بعد از هجرت به مدينه داستان همسفرى با مادرش را براى اصحاب خويش نقل مى كرد كه يك ماه در يثرب بودند، وقتى به مكه برمىگشتند در اثناء راه در منزلى به نام " أبواء " مادرش مريض شده، وفات يافت، آن موقع محمد شش ساله بود.
حكمت يتيم گشتن او براى ما چندان روشن نيست ولى مى توان حدس زد كه خدا خواست بزرگترين رهبر جهانيان، پيش از آنكه امور هدايت و رهبرى امت را در دست بگيرد شيرينى و تلخى روزگار را بچشد، و در نشيب و فراز و پستى و بلندى زندگى قرار بگيرد تا روحى بزرگ و روانى بردبار و شكيبا در راستاى هدايت مردم پيدا كند و تجربياتى از سختيها ببيند و خود را براى مقابله با شدائد، سختيها و محروميتها آماده سازد.
در قرآن مجيد نيز از يتيمى او ذكرى به عمل آمده است، جايى كه خداوند انعام خود را يادآورى مى كند و مى گويد: " ألم يجدك يتيما فآوى؟ (مگر خدا تو را يتيم نيافت پس پناهت داد؟) ". (1) مرگ عبد المطلب اگر عبد المطلب مدتى زنده مى ماند شايد خاطرهء تلخ " مرگ مادر " تخفيف مى يافت و جاى خالى او بيشتر احساس نمى شد. ولى او ديرى نزيست و در سن هشتاد سالگى موقعى كه محمد بيش از هشت سال را نداشت وفات يافت، محمد از مرگ او مانند مرگ مادر خود، غمگين شد و دنبال جنازهء او تا لب قبر گريان بود. او با اينكه بعد از مرگ
عبد المطلب، تحت سرپرستى عموى خود ابوطالب از همه گونه رعايت و مراقبت برخوردار بود، باز هميشه از نياى بزرگ ياد مى كرد و مرگ او براى طايفه بنى هاشم ضربتى هولناك بود. واقدى مى گويد: هشت سال و هشت ماه و هشت روز از عمر رسول خدا سپرى شده بود كه عبد المطلب وفات يافت. (1) پس از مرگ عبد المطلب ابوطالب سرپرستى محمد را به عهده گرفت، او نيز همانند عبد المطلب او را دوست مى داشت و او را بر فرزندانش مقدم مى شمرد. نجابت و هوشيارى و پاك طينتى اين طفل، علاقه ى او را روز به روز بيشتر مىساخت.
سفر نخستين به ديار شام موقعى كه محمد دوازده سال داشت وابوطالب مى خواست جهت تجارت به شام سفر كند خيال نداشت محمد را همراه خويش ببرد زيرا از رنج سفر و زحمت صحرانوردى بر او، بيم داشت. اما محمد به همراهى وى اظهار تمايل و علاقه نمود و ترديد او را بر طرف ساخت. محمد تا " بصرى " كه محلى است در جنوب شام با قافله رفت.
ارباب تاريخ مى نويسند در اين سفر بود كه با راهبى به نام " بحيرا " برخورد كرد و راهب نشانه‌هاى پيغمبرى را چنان كه در كتابهاى مسيحى ياد شده بود در او بديد و برخى از روايات بر آنند كه كسان محمد را نصيحت كرد كه او را به شام نبرند مبادا يهوديان او را به نشان پيغمبرى بشناسند و به او آزار رسانند! " فاطمه دختر اسد فاطمه دختر اسد، همسر ابوطالب و مادر طالب، جعفر و عقيل وعلى بيش از همه فرزندانش رسول خدا را پرورش داد و از رسول خدا روايت مى شود كه از بعد از وفات فاطمه، كه زنى مسلمان و بزرگوار بود گفت: " اليوم ماتت امى ": امروز مادرم وفات نمود و او را با پيراهن خويش دفن كرد و در لحد او خوابيد، و چون به او گفته شد: اى رسول خدا چرا براى فاطمه اين چنين سخت بى تاب گشته اى؟ گفت:
" إنها كانت أمى، اذ كانت لتجيع صبيانها وتشبعنى، وتشعبهم، وتدهننى و
كانت أمى ".
او به راستى مادرم بود گاهى كودكان خود را گرسنه نگه مى داشت ولى مرا سير مى كرد و آنان را گرد آلود مى گذاشت و مرا شسته و آراسته و خوشبو مى نمود او براستى مادرم بود. (1) حلف الفضول يكى از حوادث جالب دوران بيست ساله ى آن بزرگ انسان تاريخ، وقوع حادثه تاريخى " حلف الفضول " مى باشد:
حلف الفضول كه آن را بهترين پيمان قريشيان ناميده اند در ميان چند طايفه از قريش بسته شده بود، عامل اساسى اين پيمان آن بود كه مردى از بنى زبيد كالايى را به " عاص بن وائل سهمى " فروخت عاص كالا را گرفت و بهاى آن را نپرداخت. مرد زبيدى ناچار بالاى كوه ابوقبيس رفت و فرياد برآورد: اى مردم قريش! به داد ستمديده اى، دور از طايفه و كسان خويش برسيد كه در داخل شهر مكه كالاى او را به زور و ستم مى برند! " (2) با شنيدن نداى دادخواهى بنى مطلب بن عبد مناف، بنى زهره، بنى تميم، بنى حارث، در خانه " عبد الله بن جدعان " گرد آمدند و با هم پيمان بستند كه براى يارى هر ستمديده اى و گرفتن حق هر مظلومى، همداستان باشند و اجازه ندهند كه در مكه بر احدى ستم رود، نخستين ثمره ى اين پيمان گرفتن حق مرد زبيدى از عاص بن وائل بود. (3) پيامبر اسلام پس از بعثت و هجرت مى فرمود: " لقد شهدت - في دار عبد الله بن جدعان، لو دعيت الى مثله لأجبت و ما زاده الأسلام إلا تشديدا ". " در خانه ى عبد الله بن جدعان در پيمانى حضور يافتم كه اگر در اسلام نيز به مانند آن دعوت مى شدم باز اجابت مى كردم و اسلام جز استحكام و تشديد چيزى بر آن نيفزوده است ". (4) راز اين شدت و استحكام در آنست كه اسلام، خواهان استيفاى حقوق ستمديدگان و مستضعفان مى باشد اين خواستهء الهى به هر ترتيب و تحت هر شرائط انسانى كه صورت
پذيرفته باشد، مورد رضاى اسلام و پيامبر عاليقدر آن مى باشد.
اما علت ناميده شدن اين پيمان به نام الفضول آنست كه مردمانى از قبيله " جرهم " و " قطورا " كه نامهايشان همه از ماده فضل مشتق بوده است، تشكيل مى يافت. از آن رو پيمان " فضلها " يا " فضول " ناميده گرديد.
سفر دوم به شام خديجه دختر خويلد كه بانوى تجارت پيشه و پرتلاش و شرافتمندى بود مردان را براى بازرگانى اجير مى كرد و سرمايه اى از مال خود را براى تجارت با حقوق مناسب در اختيار آنان قرار مى داد و چون از راستگويى و امانت و مكارم اخلاقى محمد (صلى الله عليه وآله) باخبر شد شخصى را نزد وى فرستاد و به او پيشنهاد كرد كه اگر با سرمايه ى او همراه غلام وى " ميسره " براى تجارت رهسپار شام گردد بيش از آنچه به ديگران مى پردازد به وى خواهد پرداخت. (1) محمد پذيرفت و با غلامش رهسپار شام گرديد. در مسير شام چون به " بصرى " رسيد نسطور راهب وى را ديد به مسيره پيامبرى او بشارت داد و او نيز در اين سفر از او كراماتى مشاهده نمود كه او را خيره و مبهوت ساخت. چون به مكه بازگشت و آنچه را كه از نسطور راهب شنيده بود و خود نيز ديده بود، خديجه را آگاه ساخت. از آن جمله گفت:
امين بر سر موضوعى با تاجرى اختلاف پيدا كرد آن مرد به او گفت به " لات " و " عزى " سوگند بخور تا من سخن تو را بپذيرم امين در پاسخ او چنين گفت: پست ترين و مبغوض ترين موجودات پيش من همان لات و عزى است كه تو آنها را مى پرستى ". (2) انگيزه‌هاى ازدواج با خديجه افراد ماده گرا كه همه چيز را از دريچه ماديگرى مطالعه مى كنند پيش خود چنين تصور مى كنند كه چون خديجه ثروتمند و تجارت پيشه بود براى امور تجارى خود به يك مرد امين بيش از هر عامل ديگرى نيازمند بود. از اين لحاظ با محمد (صلى الله عليه وآله) ازدواج نمود و محمد (صلى الله عليه وآله) نيز از وضع زندگى مرفه او آگاه بود. از اين رو با آنكه توافق سنى با هم نداشتند با هم ازدواج كردند ولى بررسى تاريخ نشان مى دهد كه انگيزه ى خديجه براى ازدواج با
محمد امين (صلى الله عليه وآله) رشته اى از علل و عوامل معنوى بود. صفات نيكى همچون: امانت، راستگويى، جوانمردى، خوشرفتارى و خوشگفتارى بود و اين صفات اصولا توجه زن را به مرد جلب مى كند. گذشته از اين علل يك سلسله حوادثى نيز رخ داد كه از آينده درخشان محمد (صلى الله عليه وآله) نويد مى داد وخديجه اين حوادث را به دقت تعقيب مى كرد و هر روز خود را از نظر روحى به محمد متمايل مى ساخت. اين حوادث گذشته از آنچه از قول ميسره غلام خديجه در جريان به شام گذشت عوامل زير مى تواند باشد:
1. اخبار علماى يهود به پيامبرى آن حضرت آنچنان كه دانيال يهود خبر داده بود. (1) 2. ورقه عموى پيامبر خود از دانايان عرب بود و اطلاعات فراوانى در مورد كتب عهدين داشت و از اين موضوع خبر داده بود. (2) 3. رؤيايى كه خود خديجه ديده بود كه خورشيد از بالاى مكه چرخ زد و كم كم پائين آمد و در خانهء او فرود آمد. (3) از ازدواج تا بعثت حساس ترين دوره زندگى انسان دوره ى جوانى اوست. زيرا در اين هنگام غرايز جنسى و تمايلات نفسانى به حد تكامل و رشد خود مى رسد، طوفان شهوات، فضاى عقل انسانى را تيره و تار مى سازد.
حكومت غرائز محكم تر و در نتيجه چراغ خود كم فروغ تر مى گردد، شب و روز وقت و بى وقت كاخ بزرگى از آرزوها را در برابر ديدگان او مجسم مى گردد. هرگاه در چنين هنگامى ثروتى نيز در اختيار داشته باشد زندگانى او به صورت يك عامل خطرناكى در مى آيد، زيرا از يك طرف غرايز حيوانى و صحت مزاج و از طرف ديگر امكانات مادى و درآمد سرشار دست به دست يكديگر مى دهند و در نتيجه او را در بىخبرى از آينده فرو برده غرق شهوات و اميال نفسانى خود مى سازند.
در اينكه محمد (صلى الله عليه وآله) شجاع و دلير، نيرومند و تندرست و سالم بود جاى هيچ گفتگو
نيست زيرا در محيط آزاد و دور از غوغاى زندگى شهرى پرورش يافته بود و خانواده‌اى كه در ميان آنها ديده به جهان گشود همگى عنصر شهامت و شجاعت بودند، ثروتى نيز مانند خديجه را در اختيار داشت و وسائل عيش و تفريح در آن محيط جهل و نادانى از هر جهت براى او آماده بود ولى بايد ديد او از اين امكانات مادى، چگونه استفاده نمود؟ آيا بساط عيش و عشرت پهن نمود، يا وسائل جذب و هدايت مردم را فراهم ساخت؟ تاريخ گواهى مى دهد كه او بسان مردان تجربه ديده و كارآمد زندگى مى كرد، هميشه از خوشگذرانى و بىخبرى گريزان بود، همواره آثار تفكر و تدبر در سيما و صورت او جلوه گر بود. براى دورى از فساد اجتماع، مدتها در دامنهء كوهها ميان غار، بساط زندگى را پهن مى نمود، و در آثار قدرت خدا به مطالعه مى پرداخت به يقين ازدواج با خديجه نيز بر اساس و فلسفه بوده است.
فرزندان او از خديجه خديجه براى همسر جوان خودش چند فرزند آورد، دو تاى آنها پسر بودند به نامهاى " قاسم " و " عبد الله " كه به ترتيب به آنها " طاهر " و " طيب " مى گفتند و اولى بزرگتر بود و كنيه ى ابوالقاسم و چهار تاى آنها دختر بودند به نامهاى " رقيه "، " ام كلثوم "، " زينب " و " فاطمه " مورخان مى نويسند بزرگترين دختر پيامبر اسلام (صلى الله عليه وآله) به ترتيب " رقيه "، " زينب "، " ام كلثوم " و كوچك ترين آنان " فاطمه " بود. فرزندان ذكور او پيش از بعثت به درود حيات گفتند ولى دختران در دامان رسالت او بزرگ شدند. (1) خويشتن دارى محمد (صلى الله عليه وآله) در برابر حوادث و پيش آمدها زبانزد عموم بود. او در مرگ فرزندان خود گاهى تأثرات دل خود را به صورت قطرات اشك از گوشه چشمانش مى ريخت و اين مطلب در مرگ، ابراهيم كه مادر او (قبطيه) بود بيشتر روشن بود، دل مى سوخت ولى زبان به سپاسگزارى و حمد الهى مشغول بود. (2)
درايت و تدبير در مورد نصب حجر اسود چوان قريش هنوز بيش از سى و پنج سال از عمرش نگذشته بود كه با اختلاف قريش رو به رو گرديد و فصل اين خصومت به دست با كفايت او خاتمه پذيرفت و اين حادثه مى رساند كه درايت او در چه حد والايى بوده و نيز نشان مى دهد كه شخصيت او تا چه حد مورد احترام و توجه بود و همگى به امانت و صداقت او اطمينان داشتند، اين حادثه از آنجا رخ داد كه سيل مهيب و وحشتناكى از كوههاى بلند مكه به سوى خانه خدا سرازير گشت، در نتيجه هيچ يك از خانه‌هاى شهر مكه حتى كعبه كه در دره قرار دارد از صدمه آن مصون نماند و شكافهاى فراوانى در آن پديد آمد، قريش تصميم گرفتند خانه خدا را تعمير كنند ولى از خراب كردن آن ترس و بيم داشتند، " وليدبن مغيره " نخستين كسى بود كلنگ به دست گرفت و دور كعبه را خراب كرد در حالى كه بيم و هراس سراسر وجود او را فرا گرفته بود، مردم مكه در انتظار حادثه اى بودند، ولى چون ديدند كه وليد بن مغيره مورد خشم بتها قرار نگرفت از اين جهت همگى در تخريب آن شركت كردند، اتفاقا همان روز سفينه اى از مصر متعلق به يكى بازرگان رومى آمده بود و در نزديكى مكه در بندر جده در نتيجه طوفان شكست و قريش از جريان آگاه شدند، چند نفر را به جده فرستادند تا تخته‌هاى كشتى را براى ساختمان كعبه بخرند و كارهاى نجارى را به يك نجار قبطى كه در مكه سكونت داشت، واگذار نمودند.
ديوار كعبه به اندازه قامت يك انسان بالا آمد و وقت آن فرا رسيد كه حجر اسود را به جاى خود نصب كنند، در اين هنگام اختلاف در ميان رؤساى قبايل افتاد و دو قبيله " بنى عبد الدار " و " بنى عدى " پيمان بستند كه نگذارند اين افتخار نصيب ديگران شود و براى تحكيم پيمان طبق سنت آن روز ظرفى را پر از خون كردند و دستهاى خود را در آن فرو بردند و در اثر اين پيش آمد كار بنايى پنج شبانه و روز تعطيل شد، كار قريش به جاى باريكى رسيده بود و دسته‌هاى مختلفى از قريش در مسجد الحرام گرد آمده بودند و در انتظار حادثه خونينى بودند. بالأخره مرد سالخورده‌اى از قريش به نام " أمية بن مغيره مخزومى " رؤساى قريش را دور هم جمع كرد و پيشنهاد كرد: " نخستين كسى كه از طرف صفا وارد شود او را به حكميت بپذيرند " و همگى اين پيشنهاد را قبول كردند، ناگهان
جوان رشيد قريش از آن دور وارد مسجد شد، همگى گفتند: اين همان محمد امين است و ما به حكميت او راضى هستيم او براى فصل خصومت دستور داد پارچه اى را آوردند و حجر اسود را با دست خود در ميان آن گذارد. سپس فرمود: هر يك از رؤساى چهارگانه ى مكه، گوشه ى آن را بگيرند. هنگامى كه حجر اسود را نزديك ركن بردند، امين قريش با دست مبارك خود، سنگ را در جاى خود نصب نمود " (1).
و به اين طريق به مشاجرات قريش كه نزديك بود فتنه اى را بر پا سازد و حوادث خونينى به بار آورد، خاتمه داد.
على (عليه السلام) تربيت يافته مكتب رسالت ابن اسحاق، ابن اثير و امين اسلام طبرسى روايت مى كنند كه يكى از نعمت‌هاى خداوند بر على بن ابيطالب آن بود كه قريش به خشكسالى و قحطى گرفتار شدند و ابوطالب هم مرد عائله مندى بود، پس محمد (صلى الله عليه وآله) به عموى خويش عباس كه از ثروتمندان بنى هاشم بود گفت: اى عباس برادرت ابوطالب عيال‌وار است و مردم به اين قحطى كه مى بينى گرفتارند. بيا تا نزد او برويم و از نظر مساعدت من يكى از فرزندان او را بگيرم و تو هم يكى ديگر را و آن دو را كفايت كنيم. عباس پذيرفت و هر دو، پيش ابوطالب رفتند و گفتند ما آمده ايم تا بعضى از فرزندان تو را تا موقعى كه مردم از اين قحطى در آيند، كفايت نماييم.
ابوطالب گفت: عقيل را براى من بگذاريد و اختيار ديگران با شماست. محمد (صلى الله عليه وآله)، على (عليه السلام) را برگرفت و همراه خود برد و عباس جعفر را. على پيوسته با محمد بود تا خدايش به نبوت برانگيخت، در اين هنگام او را پيروى كرد و به وى ايمان آورد.
جعفر همچنان با عباس ماند تا اسلام آورد و از او بى نياز گرديد. (2) على (عليه السلام) گويد: " و لقد كان يجاور في كل سنة بحراء، فأراه ولا يراه غيرى " او هر سال
مدتى در كوه حرا به عزلت و تنهايى مى نشست، تنها من او را مى ديدم و كسى جز من او را نمى ديد ". بنا به گفته ابن اسحاق: " اقامت او در كوه حرا در هر سال يك ماه و بر حسب بعضى روايات تنها در ماه رمضان بود چون اعتكافش به پايان مى رسيد به مكه باز مى گشت، هفت بار يا هر چه مى خواست گرد كعبه طواف مى كرد و آنگاه به خانه اش برمىگشت ". (1) پيامبر بزرگوار اسلام، در ايام جاهليت و در روزگار پيش از بعثت هم با اخلاق و رفتار و منش خوب و پسنديده اش، مردم را به سوى خود جذب نموده بود امانتدارى و صداقت او به حدى در اوج عالى و مرتبت بلند خويش بود كه از بين رؤساى قبايل چهارگانه، كسى أمين بودن و درستكارى او را انكار ننمود و اين خود يكى از افتخارات و سوابق درخشان آن پيامبر موعود، خبر مى دهد و زمينه‌هاى پذيرش او را در دلها فراهم مى سازد.
حقا كه او مصداق بارز " وانك لعلى خلق عظيم " بود كه در بخشهاى بعدى نمودارهايى از اين اخلاق رحمانى نشان داده خواهد شد.
بخش دوم F مراحل دعوت و پذيرندگان اسلام
بخش دوم / مراحل دعوت و پذيرندگان اسلام...
بعثت برانگيخته شدن پيامبر، از سوى خداوند متعال جهت انجام رسالت و ابلاغ پيام الهى جهت تأمين سعادت دينى و دنيوى يكى از بزرگترين پديده‌هاى سعادت آفرين مى باشد و پيامبر اسلام يكى از اين پيام آوران سعادت و خوشبختى بود.
در سال 40 عام الفيل (610 ميلادى) يك بار ديگر محمد (صلى الله عليه وآله) كه شبى را در غار حراء سپرى كرده بود هنگام بامداد فرشته اى از طرف خدا مأمور شد آياتى چند به عنوان طليعه و آغاز كتاب هدايت و سعادت، براى امين قريش بخواند تا او را به كسوت نبوت، مفتخر سازد و آن فرشته الهى، جبرئيل امين و آن روز همان روز بعثت بود كه بنابر مشهور 27 ماه رجب مى باشد. (1) جاى ترديد نيست كه رو به رو شدن با فرشته آمادگى خاصى مى طلبد و تا روح شخص بزرگ و نيرومند نباشد تاب تحمل بار نبوت و ملاقات با فرشته را نخواهد داشت. " امين قريش " اين آمادگى را به وسيله عبادتهاى طولانى، تفكرهاى ممتد و عنايات خاص الهى به دست آورده بود و به نقل بسيارى از سيره نويسان پيش از بعثت خوابها و رؤياهايى مى ديد، كه مانند روز روشن داراى واقعيت بود. پس از مدتى لذت بخش ترين ساعات
براى او ساعت خلوت و عبادت در حال تنهايى بود. تا اينكه در روز مخصوصى، فرشته اى در برابر او قرار گرفت و به او گفت: " اقرأ " يعنى بخوان و او از آنجا كه أمى و درس نخوانده بود پاسخ داد كه من توانايى خواندن ندارم. جبرئيل او را سخت فشرد سپس درخواست خواندن كرد و همان جواب را شنيد. فرشته نيز او را سخت فشار داد. اين عمل سه بار تكرار شد، و پس از فشار سوم ناگهان در خود احساس كرد مى تواند لوحى را كه در دست فرشته است بخواند و اين آيات را كه در حقيقت ديباچه‌ى كتاب سعادت بشر به شمار مى رود، بخواند:
" بخوان به نام پروردگارت كه موجودات را آفريد انسان را از خون بسته، بخوان پروردگار تو گرامى تر است تا آنكه با قلم تعليم داد و به آدمى آنچه را كه نمى دانست آموخت ". (1) جبرئيل مأموريت خود را انجام داد و پيامبر نيز پس از نزول وحى از كوه حراء پايين آمد و به سوى خانه ى خديجه رهسپار شد ". (2) آيات فوق برنامه ى اجمالى رسول اكرم (صلى الله عليه وآله) را روشن مى سازد و به طور آشكار مى رساند كه اساس آيين او را قرائت و خواندن و فهم و دانش و به كار بردن قلم تشكيل مى دهد. پيامبر اسلام (صلى الله عليه وآله) خود مى گويد: سپس از غار بيرون آمدم و چون به وسط كوه رسيدم آوازى از آسمان شنيدم كه مى گفت: " اى محمد تو رسول خدايى و من جبرئيلم سر به آسمان كردم، جبرئيل را دردم به صورت مردى كه دو گام خويش را به افق آسمان نهاده است ديدم او مى گفت: " اى محمد تو رسول خدايى و من جبرئيلم " پس ايستادم و او را مى نگريستم نه پيش مى رفتم و نه، روى خود را از او بر مى گرفتم و در آفاق آسمان نگاه مى كردم. در هيچ ناحيه اى نگاه نمى كردم جز آنكه او را همچنان مى ديدم، سپس
جبرئيل رفت و من به خانه ى خود برگشتم و نزد خديجه رفتم پرسيد: " ابوالقاسم كجا بودى؟ من كسان خود را پى تو فرستادم و تو را نيافتند من او را از آنچه گذشته بود، خبر دادم. گفت: پسر عمو مژده باد تو را در اين راه و ثابت باش، به خدايى كه جان خديجه به دست اوست اميدوارم تو پيامبر اين امت باشى ".
دعوت در خانواده محمد (صلى الله عليه وآله) پس از مأموريت رسالت در آغاز اعضاى خانواده خود را، به شناسايى و پرستش پروردگار خواند. خلاصه ى دعوت او اين بود: " مردم پروردگار يگانه را بپرستيد، مرا پيامبر بدانيد و به روز رستاخيز ايمان آوريد " اينها اصول سه گانه ى دعوت او را تشكيل مى داد و پيش از همه وحدت و يگانگى خدا بود كه با شناخت و درك آن همه چيز قابل حل بود از اين رو مكرر مى فرمود: " قولو لا إله الا الله، تفلحوا، به وحدانيت خدا ايمان بياوريد تا رستگار شويد... ".
ايمان آورندگان نخستين فردى كه دعوت پيامبر اسلام را لبيك گفت از مردان على بن ابيطالب بود. (1) چون على (عليه السلام) ساليانى پيش از بعثت در خانه او مى زيست و تربيت يافته ى او بود او را مى شناخت از اين رو پيش از ديگران ايمان خود را به او اعلام داشت.
على (عليه السلام) در خطبه‌ها و سخنان خود از تقدم و سابقهء خود در اسلام، ياد مى كند كه ما ذيلا دو نمونه ى آن را مى آوريم:
1. جايى مى فرمايد " من بندهء خدا و برادر رسول اكرم هستم، صديق اكبر منم و اين جمله را كسى پس از من نگويد جز اينكه دروغگو باشد، من با پيامبر هفت سال پيش از آنكه كسى با او نماز بخواند نماز گزاردم ". (2)
2. در خطبه ى " قاصعه " منزلت و تقرب خود را با پيامبر چنين تشريح مى كند: " شما قدر و منزلت مرا از رسول خدا (صلى الله عليه وآله) به سبب خويشى نزديك و مقام بلند و احترامى كه پيش آن حضرت داشتم مى دانيد. پيامبر در زمان كودكى مرا در كنار خود پرورش مى داد و به سينه اش مى‌جسبانيد در بسترش در آغوش مى داشت و بوى خوش او را استشمام مى كردم و... و من پى او مى رفتم مانند رفتن بچه شتر پى مادرش، و هر روزى از فضائل اخلاقى خود، نشانه اى را مىافراشت (آشكار مى نمود) و پيروى از آن را به من امر مى فرمود و در هر سال در حراء (پيش از رسالتش) اقامت مى نمود، من او را مى ديدم و غير از من كسى او را نمى ديد. در آن زمان اسلام در خانه اى نيامده بود مگر خانه رسول خدا وخديجه و من سوم ايشان بودم، نور وحى و رسالت را مى ديدم و بوى نبوت را استشمام مى كردم ". (1) نخستين زن مسلمان پس از على (عليه السلام) خديجه نخستين زنى است كه به رسالت محمد (صلى الله عليه وآله) ايمان آورد و به او گرويد، او در ايمان خود پايدار، و در همسرى مهربان، و در پيروى وفادار و با اخلاص بود و در پيش آمدها به پيامبر اسلام دلدارى مى داد، از اين رو شگفت و تعجبى نيست كه پيامبر اسلام پس از سالها از درگذشت او باز چون به ياد او مى افتاد اندوهناك مى گشت و مهر و محبت‌هاى او را يادآورى مى كرد و بر زبان مى راند.
او از حمايت پيامبر اسلام و آيين او با مال و جان دريغ نورزيد و به حدى در اين راه پيش رفت كه عده اى وجود او را يكى از استوانه‌هاى مهم گسترش اسلام قلمداد نمودند و شخص رسول الله (صلى الله عليه وآله) بارها به اين معنى تصريح داشته اند و مى فرمودند: " به خدا قسم پروردگار عالم بهتر از خديجه را به من نصيب نفرمود، در آن هنگامى كه همه به من كفر مى ورزيدند او به من ايمان آورد، و در آن دمى كه همه مرا تكذيب مى كردند او مرا تصديق نمود، آنگاه كه مردم مرا از مال خود محروم مى ساختند، او با دارايى و امكانات مالى خود
به مواسات و كمكم برخاست و خداوند از او به من فرزند عنايت كرد... ". (1) او به تمام معنى همدم و شريك زندگى پيامبر اسلام (عليه السلام) بود، در نشر تعاليم عاليه و گسترش دعوت جهانى او يار و مونس بود و هر وقت كه پيامبر اسلام در خارج از محيط منزل با ناراحتى و شكنجهء روحى و آزار كفار قريش رو به رو مى گشت و با ناراحتى واندوه به منزل بر مى گشت خديجه بود كه آثار اندوه را از چهره اش مى زدود و او را تسلى مى داد و او دائم در بسط و گسترش اسلام كوشا و ساعى بود.
عفيف كندى مى گويد: " در دوران جاهليت به مكه رفتم تا براى خانواده ى خويش از پارچه‌ها و عطرهاى آنجا خريدار كنم، پس نزد عباس بن عبد المطلب كه مردى بازرگان پيشه بود رفتم رو به كعبه نشسته بودم كه خورشيد در آسمان بر آمد و به زوال رسيد ناگاه جوانى آمد و ديده به آسمان دوخت و سپس رو به كعبه ايستاد. اندك زمانى فاصله شد كه پسرى رسيد و دست راست وى ايستاد و طولى نكشيد كه زنى آمد و پشت سر آن دو، به سجده رفت، آنگاه آن پسر و زن نيز سجده كردند، به عباس گفتم امرى است عظيم!
عباس گفت: " آرى امرى عظيم است، اين جوان را مى شناسى؟ گفتم: نه. گفت: اين محمد بن عبد الله برادرزادهء من است، اين زن را مى شناسى؟ گفتم نه، گفت: اين هم خديجه دختر خويلد همسر اوست، اكنون اين برادرزاده ام مى گويد كه پروردگار آسمان و زمين او را به دينى كه او خود بر آنست مأمور ساخته است به خدا قسم در روى زمين جز اين سه نفر، احدى بر اين دين نيست ". (2) دعوت پنهانى پيامبر اسلام (صلى الله عليه وآله) تا سه سال به طور پنهانى، مردم را به يگانگى و پرستش خداى يكتا و اقرار به پيامبرى خويش دعوت مى كرد و هر گاه بر گروهى از قريش مى گذشت
مى گفتند: جوان فرزند عبد المطلب از آسمان سخن مى گويد و مردم را به خداى ناديده فرا مىخواند.
بدين ترتيب دعوت سرى افراد پيش رفت و بعد از على (عليه السلام) وخديجه به تدريج افرادى به وى ايمان آوردند در اين مدت پيامبر اسلام با مسلمانان نماز مىخواندند.
اسلام جعفر بن ابيطالب إبن اثير مىنويسد: " جعفر بن ابيطالب اندكى بعد از برادرش على (عليه السلام) اسلام آورد و روايت شده است كه ابوطالب رسول خدا (صلى الله عليه وآله) را با على ديد كه نماز مى خواند وعلى پهلوى راست رسول خدا ايستاد پس به جعفر گفت: " صل جناح إبن عمك وصل عن يساره، تو هم در كنار و در طرف چپ او نماز گزار. " پس جعفر بن ابيطالب در طرف چپ رسول خدا به نماز ايستاد. (1) در اين هنگام جعفر اسلام را پذيرفت، اسلام آوردن جعفر پيش از آن بود كه رسول خدا به خانه ى " ارقم " درآيد و در آن جا به دعوت مشغول شود ". (2) اسلام حمزة بن عبد المطلب ابن اسحاق داستان اسلام آوردن حمزه را به تفصيل آورده است ولى تاريخ آن را معين نكرده است اما ديگران تصريح كرده اند كه حمزه در سال دوم بعثت رسول خدا (صلى الله عليه وآله) به دين اسلام در آمد ". (3) اجتماع در خانهء ارقم تا موقعى كه دعوت آشكار نشده بود مسلمانان براى نماز به دره‌هاى مكه مى رفتند و نماز خود را از قريش پنهان مى داشتند، روزى " سعد بن ابى وقاص " با چند نفر از اصحاب رسول خدا (صلى الله عليه وآله) از جمله عمار، ابن مسعود، خباب بن ارت و سعيد بن زيد در دره‌هاى مكه نماز مى گزاردند كه چند نفر از مشركين رسيدند و با نمازگزاران به ستيزه برخاستند و
كارشان را نكوهش كردند تا منازعه در ميان آنان درگرفت و در همين روز بود كه سعد بن ابى وقاص مردى از مشركان را با استخوان فك شتر زخمى كرد و اين نخستين خونى بود كه در اسلام ريخته شد ". (1) نوشته اند عمار بن ياسر وصهيب بن سنان و جمعى ديگر در خانه ارقم اسلام آوردند. (2) پس از اين واقعه بود كه رسول خدا (صلى الله عليه وآله) ويارانش در خانه ى ارقم بن ارقم قرار گرفتند و در همانجا نماز مى گزاردند و خدا را عبادت مى كردند تا خداى متعال رسول خدا را فرمود:
" دعوت خويش را آشكار سازد ". (3) پس از سه سال از بعثت پيامبر اسلام (صلى الله عليه وآله) مأموريت يافت كه خويشان و عشيرهء خود را دعوت كند.
دعوت خويشاوندان مرحله دوم دعوت آن بزرگوار دعوت خويشاوندان خود بود. در مورد اجرايى اين دستور و چگونگى آن اندك اختلافى بين مورخين به چشم مى خورد ولى خلاصه اش اين است كه سعيد بن جبير از ابن عباس نقل مى كند: " رسول خدا به كوه صفا بالا رفت و مردم را نزد خود خواند. قريش سوى او فراهم آمدند. محمد گفت: مردم اگر به شما بگويم دشمن بامدادان يا شامگاهان سر وقت شما مى آيد مرا راستگو مى دانيد؟ پاسخ دادند:
آرى. گفت: من شما را از عذابى سخت بيم مى دهم. ابولهب گفت: تبا لك، واى بر تو براى همين ما را خواندى؟ كه سوره‌ى تبت در نكوهش وتأديب اين مرد بى ادب نازل گرديد ". (4) طبق روايت ديگرى كه طبرى از عبد الله بن حارث از ابن عباس نقل مى كند، على (عليه السلام) چنين گفت: " چون آيه " و انذر عشيرتك الأقربين، نازل شد رسول خدا آن را خواند و گفت:
پروردگار مرا فرستاده است تا خويشاوندان نزديك خود را دعوت به اسلام كنم. اكنون تو طعامى آماده كن و فرزندان عبد المطلب را بخوان تا امر خدا را به آنان ابلاغ كنم من چنين كردم تعداد آنان كه در اين دعوت فراهم آمدند چهل تن بود يا يكى كم وبيش. ابوطالب، حمزه و ابولهب نيز در آن جمع بودند چون طعام خوردند و ابولهب ديد كه آن خوراك اندك، همگان را كفايت كرد و چيزى هم باقى نماند، گفت: محمد جادوگر است و در اين مجلس پيامبر نتوانست دعوت خود را ابلاغ كند. روز ديگر آنان را فراخواند و گفت:
فرزندان عبد المطلب! هيچكس از عرب بهتر از آنچه من براى شما آورده ام نياورده است. من براى شما خير دنيا و آخرت را آورده ام، خدا فرموده است شما را به سوى خود بخوانم كدام يك از شما مرا يارى مى كند تا برادر و وصى، و خليفه‌ى من در بين شما باشد سخن او را بشنويد و بپذيريد ". (1) نخستين نماز نخستين نمازى كه بر پيامبر واجب گرديد نماز ظهر بود. جبرئيل فرود آمد و ترتيب وضو گرفتن را به او نشان داد. خود نماز خواند تا به او نشان دهد كه چگونه نماز بخواند.
پس رسول خدا نماز خواند، خديجه، " على " رسول خدا (صلى الله عليه وآله) را ديدند و آنچه را ديده بودند انجام دادند. (2) دعوت عمومى سه سال از آغاز بعثت گذشته بود كه پيامبر (صلى الله عليه وآله) پس از دعوت خويشاوندان دست به دعوت عمومى زد (البته ما بين دعوت خويشان و دعوت عمومى مقدارى فاصله بوده است) وى مدت سه سال با تماسهاى خصوصى گروهى را به آيين اسلام هدايت كرده بود، ولى اينبار با صداى بلند گفت: يا صباحاه! عرب اين كلمه را به جاى زنگ هشدار به كار مى برد و گزارش‌هاى مهم يا اخبار وحشت بار را با اين كلمه آغاز مى كردند. پس از شنيدن
اين كلمه گروهى از قبايل مختلف قريش به حضور وى شتافتند.
سپس رو به جمعيت كرد و گفت:
هان! اى مردم، اگر من به شما گزارش دهم كه پشت اين كوه دشمنان شما موضع گرفته اند و قصد جان و مال شما را دارند آيا مرا تصديق خواهيد كرد؟ همگان گفتند ما در طول زندگى از شما دروغى نشنيده ايم.
سپس گفت: اى گروه قريش خود را از آتش نجات دهيد من براى شما در پيشگاه خدا نمى توانم كارى انجام دهم من شما را از عذاب دردناك بر حذر مى دارم. سپس افزود:
موقعيت من همان موقعيت ديده‌بانى است كه دشمن را از نقطه ى دور مى بيند و فورا براى نجات قوم خود به سوى آنان مىشتابد. و با شعار مخصوص " يا صباحاه " آنان را از اين پيشامد با خبر مى سازد ". (1) واكنش در برابر دعوت قريش ابوطالب را گفتند: برادرزاده ات خدايان ما را به زشتى نام مى برد ما را به گمراهى نسبت مى دهد، بگو از اين دعوت باز ايستد تا مال خود را در اختيار او بگذاريم، محمد در پاسخ گفت: خدا مرا برانگيخته است كه مال دنيا نيندوزم و مردم را به دنيا دوستى نخوانم بلكه مرا برانگيخته است تا دعوت او را به مردم برسانم و خلق را به دو خوانم... " پيامبر اسلام (صلى الله عليه وآله) در برابر فشار آنان بر ابوطالب كه او را از اين دعوت باز دارد، فرمود: " عمو اگر خورشيد را در دست راست و ماه را در دست چپم قرار دهند من هرگز دست از دعوت خود بر نخواهم داشت ". (2) قريش چون ديدند محمد را نمى توان با پول خريد به فكر افتادند كه ابوطالب را از حمايت او باز دارند و به او پيشنهاد كردند او را در اختيار آنان بگذارد و در عوض " عمار بن وليد بن مغيره " را كه جوانى تناور و خردمند بود به او بدهند تا محمد را به جاى او به
قتل رسانند.
ابوطالب در پاسخ گفت: چه درخواست ستمكارانه اى! شما مى خواهيد فرزند خود را به من بسپاريد تا او را براى شما بپرورم و به جاى او فرزند مرا بگيريد و بكشيد؟ اين انصاف نيست برويد و هر چه مى خواهيد بكنيد، كه هرگز سخن شما پذيرفته نيست.
بزرگان قريش چون از اين راه هم سودى نجستند، راه ديگرى پيش گرفتند راهى كه نوعا مردم نادان هنگام درماندگى در برابر دليل منطقى خردمندان پى مى گيرند.
عادت جاهلانه اين است كه چون در پاسخ در مانند به سفاهت گرايند، دهن كجى مى كنند. دشنام مى دهند و آزار مى رسانند. قريش نيز به آزار پيامبر اسلام برخاستند و در اين راه تا آنجا كه توانستند پيش رفتند. ابولهب و زن او أم جميل، حكم بن عاص، عقبة بن ابى معيط... از جمله كسانى بودند كه بيش از ديگران محمد (صلى الله عليه وآله) را آزار مى رساندند.
پيامبر اسلام وقتى در بازار " عكاظ " مردم را به سوى خداى يكتا، فرا مى خواند ابولهب به دنبال او مى افتاد و مى گفت: مردم برادرزاده ى من دروغگو است از او بپرهيزيد. نيرنگ ديگرى كه به كار مى بردند اين بود كه آزار پيامبر اسلام را بيشتر به عهده ى غلامان و كودكان مى گذاشتند.
روزى پيامبر اسلام به نماز ايستاده بود. تنى چند از مشركان شكنبه‌ى شترى پر از سرگين را به غلامى از غلامان خود دادند و چون پيامبر اسلام (صلى الله عليه وآله) به سجده رفت غلام آن شكنبه را بر پشت آن جناب نهاد و دوش و پشت وى را آلوده ساخت. محمد شكايت را پيش عموى خود ابوطالب برد ابوطالب شمشير خود را برداشت و جوانان بنى هاشم به دنبال او راه افتادند، چون نزد آن مردم نادان كه عامل چنين عمل زشت بودند رسيد، گفت:
هر كدام از شما سخن گويد گردنش را مى زنم سپس غلام خود را فرمود تا آن سرگينها را بر روى يك يك آنان ماليد ". (1)
پيشرفت اسلام ولى با وجود اين همه آزار و اهانت، اسلام در حال پيشرفت بود و تعداد مسلمانان رو به فزونى مى رفت و به نسبتى كه سران قريش از آن بيم داشتند و با آن نبرد مى كردند، ناتوانان و بردگان به آئين اسلام مى گرائيدند و در برابر مشركان، مى ايستادند.
دعوت عمومى و ابلاغ همگانى مرحلهء سوم دعوت پيامبر عاليقدر اسلام، دعوت عام و همگانى بود كه به صورت علنى شروع گرديد. با همه كوششها و تلاشهاى بازدارندهء مشركين، و بت پرستان مكه، پيامبر اسلام به مأموريت الهى خويش ادامه مى داد و در قرآن آمده است: " فاصدع بما تؤمر، و اعرض عن المشركين، إنا كفيناك المستهزئين ". (1) " آنچه مأموريت دارى اعلام كن و از مشركان اعراض نما، ما نيز شر استهزاء كنندگان را از تو دفع مى كنيم " را به كار مى بست. طبق اين فرمان او دعوت خود را در هر كوى و بر زن و در هر فرصت و فراغت ابراز مى داشت و مردم را به يگانگى خدا و پرستش او و اقرار به پيامبرى خويش، فرا مى خواند.
از ديگر سو، مشركان نيز آزار و تهمت خود را افزونتر كردند و مبارزه را جدى تر نمودند و تصميم گرفتند كه هر خانواده و قبيله چندان كه مى تواند در آزار افراد مسلمان زير دست خود كوتاهى نكند. بدين ترتيب وحشيانه ترين رفتار را در مورد مسلمانان پيش گرفتند، آنچنان كه قيصرهاى روم، نومسيحيان را لاى پى ديوارها مى نهادند يا به كام شير مى افكندند، بزرگان قريش نيز مسلمانان را در گرمگاه شن، به پشت روى ريگ داغ مى افكندند و بر شكم آنان مى كوفتند و پشت و پهلوى آنان را با سنگهاى تفتيده داغ مى كردند، عمار و پدر و مادر او، خباب بن ارت و بلال بن رياح حبشى از جمله نو مسلمانانى بودند كه بيش از همه آسيب ديدند، سميه مادر عمار را چندان مورد شكنجه قرار دادند كه زير شكنجه، درگذشت او نخستين زن شهيده‌ى اسلام مى باشد. بلال
حبشى غلام امية بن خلف بود، اميه نيمروز او را در " بطحا " ى مكه مى خواباند و سنگى بزرگ بر سينه ى وى مى نهاد و مى گفت: چنين خواهى بود تا به محمد كافر و منكر شوى، و لات و عزى را پرستش كنى. اما بلال در چنين وضعى " أحدا أحدا " مى گفت و خدا را با يگانگى و وحدت مى ستود.
ابن هشام روايت كرده است كه مشركان نو مسلمانان را گرسنه و تشنه نگه مى داشتند و چندان مى زدند كه نمى توانستند، درست بنشينند ولى آنان مقاومت و پايدارى از خود نشان مى دادند.
موسم حج خطرى كه بزرگان و ثروتمندان قريش را بيش از هر خطر ديگرى تهديد مى كرد فرا رسيدن موسم حج بود زيرا در اين موسم، قبايل مختلف عرب براى أداى مراسم حج، به مكه مى آمدند در اين روزها پيامبر اسلام مى توانستند بانگ توحيد را به گوش همه ساكنان عربستان برسانند. آنان ميترسيدند كه شرارهء دعوت اسلامى از محيط مكه فراتر رود و پرچم اسلام در محيط بيشترى به اهتزاز درآيد، پس بايد هر چه زودتر دست به كار شوند و از نشر آن جلوگيرى كنند.
بر اساس همين احساس خطر بود كه وليد بن مغيره گروهى از قريش را نزد خود خواند و گفت اكنون كه ايام حج نزديك مى شود و عرب از هر سو به شما روى مى آورد، بايد دربارهء محمد (صلى الله عليه وآله) تصميم قاطع بگيريد و بگوييد اگر مردم در مورد او از شما پرسش كردند چه پاسخى خواهيد داد؟ گفتند: " هر چه تو گويى " گفت: " شما رأى خود را بگوييد " گفتند:
" ما مى گوييم كه او كاهن است " گفت: نه به خدا او كاهن نيست، ما كاهنان را ديده ايم و سخنان مسجع آنان را شنيده ايم. گفتند: " ما مى گوييم او ديوانه است " گفت: نه سخن او به ديوانگان نمى ماند، نه ديوى وى را وسوسه مى كند و نه اندام او بى اراده مىلرزد.
گفت: مى گوييم " شاعر " است. گفت: او شاعر نيست ما اقسام شعر را ديده و مىشناسيم سخن او به شعر نمى ماند.
گفتيم: اگر بگوييم ساحر است چطور؟ گفت: نه ساحر نيست ما ساحران و جادوگران بسيارى را ديده ايم و او كارهاى ساحران را ندارد. گفتند: پس چه بگوييم. گفت: گفتار وى حلاوت خاصى دارد. ريشهء آن شاداب و شاخه‌هايش ثمربخش است هر چه در اين باره بگوييد نادرستى آن آشكار مى شود، بهتر است بگوييد گفتار جادوگرانه دارد و با گفتار خود، ميان پدر و فرزند و برادر و برادر زن و شوهر و خويشاوندان اختلاف مى افكند ".
آنگاه به همين تصميم پراكنده گشتند، آنان بر سر راه حاجيان مى نشستند و آنان را از تماس و گفتگو با رسول خدا (صلى الله عليه وآله) باز مى داشتند ". (1) ابولهب وام جميل زن او نمونه‌هاى فراوانى از آزار قريش در صفحات تاريخ ثبت است و " ابن اثير " (2) فصلى را براى اين موضوع باز كرده است كه نام دشمنان رسول خدا (صلى الله عليه وآله) را در مكه و انواع آزارهاى آنان را بيان نموده است. آنچه در قسمت بالا گذشت نمونهء بس اندك بود، ولى اذيت و آزارى كه پيامبر اسلام (صلى الله عليه وآله) از ناحيهء عموى خود ابولهب و همسر او أم جميل تحمل مى كرد با ديگران قابل مقايسه نبود چون خانه پيامبر اسلام در همسايگى آنان قرار داشت و آنان هر روز از فرو ريختن هر گونه زباله و خاكستر به سر و صورت آن جمال نورانى الهى مضايقه نداشتند و روزى هم شكنبهء گوسفندى بر سرش زدند و سرانجام كار به جايى رسيد كه حمزه نيز عين همان را بر سر ابولهب كوبيد ". (3) هجرت به حبشه از آنجا كه ابوطالب وبنى هاشم حمايت از پيامبر اسلام (صلى الله عليه وآله) را بر عهده گرفته بودند قريش نمى توانست مستقيما به آزار بدنى پيامبر اسلام (صلى الله عليه وآله) بپردازد وإيذاى آنان در مورد رسول خدا (صلى الله عليه وآله) از حد استهزاء و تكذيب و احيانا ريختن خاكروبه و امثال اينها تجاوز
نمى كرد ولى شكنجه و آزار قريش نسبت به مسلمانان بى پناه و بردگان و افراد معمولى، هر روز شدت و فزونى مى گرفت، و شكنجه‌ها صورت خشن تر و بىرحمانه ترى پيدا مى كرد، و چون فشار قريش افزايش يافت و شكنجه‌ها از مرز تحمل گذشت، پيامبر اسلام (صلى الله عليه وآله) تصميم گرفت چاره اى بينديشد و موقتا ياران و پيروان محدود و اندك خود را از محيط فشار و شكنجه‌رهايى بخشد. از اين رو به آنان گفت: كاش به كشور حبشه مى رفتيد، چون در آنجا حكمرانى وجود دارد كه در حضور وى بر كسى ظلم نمى شود و آنجا سرزمين راستى است، باشد كه خداوند ما را از اين گرفتارى فرجى عنايت كند.
پس جمعى از مسلمانان رهسپار حبشه گرديدند و اين نخستين هجرت در اسلام بود و تاريخ آن در ماه رجب سال پنجم بعثت و دومين سال اظهار دعوت عمومى رسول خدا (صلى الله عليه وآله) بود كه يازده نفر مرد و چهار تن زن مسلمان، به سرپرستى عثمان بن مظعون پنهانى از مكه گريختند و سواره و پياده خود را به بندر شعيبيه رساندند و از آنجا به وسيله كشتى بازرگانى كه در همان ساعت، آماده ى حركت به كشور مسيحى مذهب حبشه بود رهسپار گرديدند، قريش تا ساحل دريا آنان را تعقيب نمودند اما موقعى به ساحل دريا رسيدند كه مسلمانان از آن نقطه گذشته بودند ". (1) مهاجران حبشه در نوبت دوم مهاجران حبشه در اين نوبت كه به سرپرستى جعفر بن ابى طالب رهسپار كشور حبشه شدند بيشتر از قبايل هاشم، اميه، اسد، عبد شمس، نوفل، عبد قصى، عبد الدار، تميم، مخزوم، بنى جمح، بنى سهم، بنى عدى، بنى عامر وبنى حارث بودند كه تعداد آنها 83 تن مرد و 18 تن زن بودند. (2) آنان به حبشه رسيدند و مورد محبت و احترام خاص نجاشى حكمران حبشه قرار گرفتند و چون قريش از رفاه و آسايش آنان در حبشه خبردار شدند بر آن شدند كه دو مرد
با تدبير و شكيبا، نزد نجاشى بفرستند تا آنان را از كشور حبشه بگيرند و به مكه باز گردانند تا دست قريش در شكنجه و آزار آنان باز باشد. به اين منظور عبد الله بن ابى ربيعه و عمرو بن عاص بن وائل را با هدايايى براى نجاشى و وزراى او، به حبشه اعزام كردند.
ابوطالب با خبر يافتن از توطئهء قريش، اشعارى براى نجاشى فرستاد او را بر نگهدارى و پذيرايى و حمايت از مهاجران، ترغيب و تشويق نمود و اشعار ابى طالب با اين محتوى مى باشد:
تعلم مليك الحبش أن محمدانبى كموسى، والمسيح بن مريم أتى بالهدى، مثل الذى أتيا به * و كل بامر الله يهدى ويعصم (1) از آن سوى فرستادگان قريش با هدايا به حضور نجاشى رسيدند و به نجاشى گفتند:
" گروهى از مردم نادان ما از دين قوم خود بيرون شده و به دين تازه اى درآمده اند كه نه ما آن را مى دانيم و نه شما. اكنون بزرگان قوم، ما را نزد شما فرستاده اند تا آنان را به ما تسليم داريد ".
ليكن نجاشى در پاسخ گفت: " آنان از ميان همه ى پادشاهان و رؤساى جهان به طرف من رو آورده اند من نمى توانم بدون تحقيق و بررسى آنان را از مملكت خود بيرون كنم. بايد بدانم آيا آنها در مورد اين دو فرستاده چه مى گويند. قرار شد بار ديگر نمايندگان قريش توأم با مهاجران به حضور نجاشى برسند و در آن هنگام مهاجران نيز توضيحات لازم را بدهند. هنگامى كه طبق برنامه، مسلمانان به حضور نجاشى رسيدند سخنور توانا جعفر بن ابيطالب از ميان مهاجران سخن آغاز كرد و خطاب به نجاشى كه اسقفها وكاردنيالها و درباريان در كنار او نشسته بودند، گفت: " زمامدار محترم حبشه! ما مردمى بوديم كه در دوران جاهليت، بتها را مىپرستيديم، زشتكارى مى كرديم، قطع رحم مى نموديم، حقوق همسايگان پيش ما حرمت نداشت، ضعيف و افتاده محكوم زورمندان بود. با
خويشاوندان به ستيزه و جنگ برمىخاستيم، روزگارى به اين منوال بوديم تا اينكه فردى از ميان ما كه سابقه ى، درخشانى در پاكى و درستكارى و صداقت داشت، برخاست و با فرمان خدا ما را به توحيد و يكتا پرستى، دعوت نمود و ستايش بتان را نكوهيده شمرد. دستور داد در رد امانت بكوشيم و از ناپاكىها اجتناب ورزيم و با خويشاوندان و همسايگان خوشرفتارى نمائيم و از خونريزى و آميزشهاى نامشروع و شهادت دروغ و نفله كردن اموال يتيمان، و سوق دادن زنان به كارهاى زشت... دور باشيم. به ما دستور داد نماز بخوانيم و روزه بگيريم. زكات ثروت خود را بپردازيم، ما به او ايمان آورده و به ستايش و پرستش خداى يگانه پرداختيم و آنچه را حرام شمرده بود، حرام شمرده و حلالهاى او را حلال دانستيم ولى قريش در برابر ما رفتار ناجوانمردانه اى پيش گرفتند و روز و شب، ما را شكنجه دادند كه ما از آيين خود دست برداريم و بار ديگر سنگها و گلها را بپرستيم. گرد خباثت و زشتيها بگرديم و ما مدتها در برابر آنان مقاومت نموديم تا آنكه تاب و توان ما تمام شد. براى حفظ آيين خود، دست از مال و زندگى شسته به خاك حبشهء شما پناه آورديم. آواز دادگرى زمامدار حبشه به سان آهن ربا ما را به سوى خود كشانيد و اكنون نيز به دادگرى او اعتماد كامل داريم ". (1) بيان شيرين و سخنان نافذ و دلنشين جعفر، به قدرى در جمع موثر افتاد كه زمامدار حبشه در حالى كه اشك در چشمانش حلقه زده بود از او پرسيد: " قدرى از آنچه پيامبر شما از طرف خدا آورده است همراه دارى؟ " جعفر گفت: آرى.
نجاشى گفت: پس براى ما بخوان.
جعفر با ذوق خوب وحسن انتخابى كه داشت آياتى چند از سوره ى مريم را برگزيد (با توجه به اينكه نجاشى مسيحى بود) و نظر اسلام را در مورد پاكدامنى مريم و موقعيت الهى حضرت عيسى (عليه السلام) روشن ساخت، هنوز آيات به پايان نرسيده بود كه صداى گريهء
نجاشى واسقفها بلند شد و قطرات اشك، محاسن و كتابهايى را كه در برابر آنها گشوده شده بود، تر نمود.
سپس مدتى سكوت بر فضاى مجلس حكمفرما شد. زمزمه‌ها خوابيد، نجاشى به سخن در آمد و خطاب به نمايندگان قريش گفت: " گفتار پيامبر اينان و آنچه را كه عيسى آورده است از يك منبع، نور مى گيرد. برويد من هرگز اينها را به شما تسليم نخواهم كرد ".
اين نشست بر خلاف آنچه وزيران و نمايندگان قريش تصور كرده بودند بر ضرر آنان تمام شد، نه تنها پيروزى به دست نياوردند بلكه كلى نيز خسارت و زيان ديدند.
عمروعاص كه فردى سياستمدار (به عرف و منطق روز) و شخصى حيله گر بود، شب با دوست خود عبد الله بن ربيعه به گفتگو پرداخت و به او چنين گفت: " فردا ما از راه ديگرى وارد مى شويم، شايد اين راه به قيمت جان آنان تمام شود. من فردا به زمامدار حبشه مى گويم كه رئيس اين گروه مهاجر عقيدهء خاصى دربارهء حضرت عيسى (عليه السلام) دارد، كه هرگز با مبانى و اصول نصرانيت سازگار نيست، عبد الله او را از اين كار باز داشت و گفت:
" در ميان اين افراد كسانى هستند كه با ما خويشى دارند ".
ولى سخن او در اين باره مؤثر نيفتاد. فرداى آن روز، بار ديگر به دربار زمامدار حبشه بار يافتند، اين بار به عنوان دلسوزى و حمايت از آيين رسمى كشور حبشه از عقايد مسلمانان در مورد حضرت عيسى (عليه السلام) انتقاد كردند و گفتند: " اين گروه دربارهء عيسى (عليه السلام) عقايد خاصى دارند كه هرگز با اصول عقايد مسيحيت سازگار نيست ووجود چنين افراد براى آيين رسمى كشور شما خطرناك است وشما ممكن است حضورا از آنان بازجويى به عمل آوريد. زمامدار هوشيار حبشه اين بار نيز از در تحقيق و بررسى وارد شد و دستور داد گروه مهاجران را احضار كنند، مسلمانان با خود در مورد انگيزه ى اين احضار فكر مى كردند. گويا به آنان الهام شده بود كه غرض از احضار، پرسش از عقيده ى مسلمانان درباره ى پيشواى مسيحيان خواهد بود. اين بار نيز جعفر سخنگوى جمعيت معرفى گرديد. او قبلا گفته بود: " كه آنچه از رسول خدا (صلى الله عليه وآله) در اين باره شنيده است خواهد گفت "
نجاشى رو به نمايندهء جمعيت مهاجران كرد و گفت: دربارهء مسيح عقيده شما چيست؟
وى پاسخ داد عقيدهء ما درباره ى حضرت مسيح (عليه السلام) همانست كه پيامبر ما خبر داده است، وى بنده ى صالح و پيامبر خدا، روح و كلمه اى است از ناحيه ى او به مريم پاك إعطا والقاء شده است.
زمامدار حبشه از گفتار جعفر كاملا خوشوقت گرديد و گفت: " به خدا سوگند عيسى را بيش از اين مقامى نبود، ولى وزيران و اطرافيان تطميع شده، اين گفتار را نپسنديدند ولى او عليرغم افكار اطرافيان، عقايد مسلمانان را تحسين نمود و به آنان آزادى عمل كامل داد و هداياى قريش را به خودشان مسترد داشت و گفت: خداوند موقع عطاى اين قدرت، از من رشوه نگرفته است لذا سزاوار نيست من از اين طريق ارتزاق نمايم خداوند درباره من گوش به حرف مردم نداده است تا من گوش به حرف آنان بدهم ". (1) فرستادگان قريش با هداياى مسترد شده با ناراحتى و يأس و افسردگى از دربار نجاشى بيرون آمدند و به مكه بازگشتند، بدين ترتيب يك بار ديگر نور بر ظلمت، و خدا پرستى بر بت پرستى و معنويت بر ماده گرايى پيروز شد و فرستادگان قريش شكست خوردند و توطئه‌ى آنان نقش بر آب گرديد.
محاصره اقتصادى قريش از اسلام آوردن حمزه و ديگر شخصيت‌هاى بزرگ و هجرت ياران رسول خدا به حبشه و پيروزى آنان بر نمايندگان قريش سخت ناراحت شدند بر آنان دشوار بود كه رسول خدا (صلى الله عليه وآله) و مسلمانان تا اين حد پيروز شوند. ناچار براى آنكه محمد (صلى الله عليه وآله) وبنى هاشم را ناتوان و مقهور سازند به فكر توطئه ى ديگرى افتادند و آن عبارت از حصر اقتصادى و تحريم روابط تجارى با مسلمانان بود، آنان جلسه اى ترتيب دادند وطى آن عهدنامه اى نوشتند كه بر اساس آن عهدنامه، بنى هاشم بايد از همه حقوق اجتماعى محروم شوند و هيچكس حق نداشته باشد با آنان هرگونه معامله اى را انجام دهد.
سران قريش عهدنامه را به خط منصور بن عكرمه به امضاء هيئت عالى قريش رساندند و در داخل كعبه آويزان كردند و سوگند ياد كردند تا دم مرگ بر طبق موارد زير رفتار كنند.
مواد اطلاعيه 1. هر گونه خريد و فروش با هواداران محمد (صلى الله عليه وآله) تحريم گردد.
2. ارتباط و معاشرت با آنان اكيدا ممنوع و قدغن باشد.
3. كسى حق ندارد با مسلمانان ارتباط زناشويى داشته باشد.
4. در تمام پيش آمدها بايد از مخالفان محمد طرفدارى كرد.
از سوى ديگر ابوطالب يگانه حامى مقام رسالت، از عموم خويشاوندان و فرزندان هاشم و مطلب، دعوتى به عمل آورد و ضرورت يارى پيامبر را با آنان در ميان گذاشت و تصميم گرفت كه عموم فاميل از محيط مكه بيرون رود و به دره اى كه در ميان كوههاى مكه قرار داشت و به نام " شعيب ابوطالب " معروف شد انتقال يابند و در خانه‌هاى محقر و سايبانهاى مختصرى كه در آنجا وجود داشت سكنى گزينند و از محيط زندگى مشركان دور باشند و براى جلوگيرى از حملات ناگهانى قريش برجهاى مراقبت در نقاط مخصوص تأسيس شود و افرادى در آنجاها، براى ديده‌بانى گماشته شوند، تا آنان را از هر گونه پيشآمد گزارش و با خبر سازند... ". (1) اين محاصره دقيقا سه سال طول كشيد و فشار و سختگيرى به حد اعلاى خود رسيد.
ناله‌هاى جگر خراش فرزندان هاشم به گوش سنگدلان مكه مى رسيد ولى در دل قساوت بار آنان تأثيرى نداشت، جوانان و مردان با خوردن يك دانه خرما به سر مى بردند و گاهى يك دانه خرما را دو نيم مى كردند و در تمام اين سه سال فقط ماه ذيحجه و رجب از ماه‌هاى حرام بود كه امنيت كامل در سراسر شبه جزيره حكمفرما بود. بنى هاشم از شعب بيرون مى آمدند و به داد و ستد مختصرى مشغول مى شدند سپس به داخل دره رهسپار
مى شدند و پيشواى اسلام تنها در اين دو ماه توفيق نشر وتبليغ اسلام را داشت.
ولى ايادى و عمال سران قريش، در همين ماهها نيز وسيلهء آزار و فشار اقتصادى آنان را فراهم مى آوردند، زيرا غالبا بر سر بساطها و فروشندگان حاضر مى شدند و هر موقع مسلمانان مى خواستند كه چيزى را بخرند فورا به قيمت گرانترى مىخريدند و از اين راه نيروى خريد را از مسلمانان سلب مى نمودند. در ميان سران شرك: ابولهب بالخصوص پافشارى بيشترى مى كرد و در ميان بازار فرياد مى كشيد و مى گفت: " اى مردم قيمت اجناس را بالا ببريد تا از پيروان محمد توان خريد را سلب كنيد. " و براى تثبيت قيمت اجناس خود را به قيمت گرانتر مى فروختند و به همين جهت عقربهء ارزش در يك افق بالاترى گردش مى كرد.
وضع رقت بار بنى هاشم فشار گرسنگى به حدى رسيده بود كه سعد وقاص (يكى از مسلمانان آن روز) مى گويد: شبى من از ميان دره بيرون آمدم، در حالى كه نزديك بود تمام قوا را از دست بدهم ناگهان پوست خشكيده ى شترى را ديدم، آن را برداشتم و شستم و سوزانيدم و كوبيدم و بعد با آب مختصرى خمير كرده و از اين طريق سه روز به سر بردم.
جاسوسان قريش در تمام راه، مراقب بودند كه مبادا كسى خواربارى به شعب ابيطالب ببرد ولى با اين كنترل كامل، گاه و بيگاه " حكيم بن حزام " برادرزادهء " خديجه " و " ابوالعاص بن ربيع " داماد پيامبر و " هشام بن عمرو " نصف شبها مقدارى گندم و خرما بر شترى حمل كرده و تا نزديكى شعب مى آوردند، سپس افسار آن را دور گردنش پيچيده و رها مى كردند و گاهى همين مساعدت موجب گرفتارى آنان مى گرديد، چنان كه روزى ابوجهل ديد حكيم مقدارى خواربار بر شترى حمل كرده و راه دره را پيش گرفته است. وى سخت بر او آشفت و گفت: " بايد تو را پيش قريش ببرم و رسوا كنم " كشمكش آنان به طول انجاميد " ابوالبخترى " كه از دشمنان اسلام بود، عمل " ابوجهل " را تقبيح كرد و گفت: " وى غذاى خود را براى عمه ى خود خديجه مى برد، تو حق ممانعت ندارى. " او به اين سخن اكتفا
نكرد وابوجهل را لگد مال نمود.
بطلان عهدنامه ى قريش حصر اقتصادى و اجتماعى مسلمانان كه از شب اول محرم سال هفتم شروع و تا نيمه رجب سال دهم بعثت ادامه داشت عملا دورهء آزمايش و امتحان بود تا روحيه مسلمانان آبديده‌تر گردد و بيشتر احساس حقانيت نموده و در دفاع از حق و رفع ظلم از خويش بكوشند. اين محاصره ى طولانى آنان را مصمم تر وجدى تر نمود.
يعقوبى مىنويسد: رسول خدا (صلى الله عليه وآله) با همه بنى هاشم وبنى مطلب سه سال در شعب ماندند تا آنكه رسول خدا و ابوطالب وخديجه تمام دارايى خود را از دست دادند و به سختى ونادارى گرفتار آمدند. سپس جبرئيل بر رسول خدا نازل آمد و گفت: " خداوند موريانه اى را بر عهدنامه قريش گماشته تا هر چه بى مهرى و ستمگرى در آن بود (به جز نام خدا) همه را خورده است ". رسول خدا (صلى الله عليه وآله) ابوطالب را از اين راز آگاه ساخت و ابوطالب همراه رسول خدا و كسان خويش بيرون آمد تا به كعبه رسيدند و در كنار آن نشست و قريش هم از هر طرف روى آور شدند و گفتند: " اى اباطالب! هنگام آن رسيده است كه عهد خويشاوندى را يادآورى و نزديك شدن با قومت را آرزو نمايى و از سرسختى در مورد برادرزاده ات دست بردارى ". (1) ابوطالب در پاسخ گفت: " هم اكنون عهدنامه ى خود را بياوريد شايد گشايشى و راهى به صلهء رحم و رها كردن بى مهرى پيدا كنيم ". عهدنامه را آوردند و همچنان مهر بر آن باقى بود. ابوطالب گفت: " اين همان عهدنامه اى است كه درباره ى هم پيمانى خود نوشته ايد و آن را مىشناسيد؟ " گفتند: " آرى " گفت: " آيا هيچ دستى به آن زده ايد؟ " گفتند: " نه به خدا قسم ابوطالب گفت چيز عجيبى مطرح است، گفت: " برادرزاده ام محمد (صلى الله عليه وآله) از طرف
پروردگار خويش چنين مى گويد، كه خدا موريانه را بر آن داشته است و هر چه جز نام خدا بر آن بوده است، همه را خورده است راستى بگوييد اگر سخنش راست باشد چه مى گوييد؟
گفتند: ما دست بر مى داريم و كارى با او نخواهيم داشت. گفت: من هم اگر سخنش دروغ باشد او را به شما مى سپارم تا بكشيد. گفتند: انصاف دادى و نكو گفتى.
مهر عهدنامه شكسته شد و ديدند كه موريانه هر چه جز نام خدا بوده، همه را خورده است، اما اين كرامت و اعجاز چيزى از عداوت آنان را كم نكرد وبنى هاشم بر " شعب " بازگشتند. (1) در هر حال شدت عمل قريش در اجراى عهدنامه ذره اى از صبر و تحمل مسلمانان را نكاست بلكه تحمل و توان روحى آنان را بالا برد و به اصطلاح معروف آبديده تر كرد. و سرانجام ناله ى جانگداز فرزندان و كودكان و اوضاع رقت بار مسلمانان گروهى را سخت تحت تأثير قرار داد و از امضاء عهدنامه سخت پشيمان شدند و به فكر حل قضيه افتادند.
روزى هشام بن عمر و پيش زهيربن اميه كه نوه دخترى عبد المطلب بود رفت و چنين گفت: آيا سزاوار است كه تو غذا بخورى و بهترين لباسها را بپوشى و اما خويشاوندان تو برهنه و گرسنه بسر برند؟ به خدا سوگند هر گاه تو درباره ى خويشاوندان ابوجهل چنين تصميمى مى گرفتى و او را براى اجراى آن دعوت مى نمودى هرگز تسليم تو نمى گشت؟
زهير گفت: من يكه و تنها نمى توانم تصميم قريش را تغيير دهم ولى هر گاه فردى با من باشد، من عهدنامه را پاره مى كنم. هشام گفت: من با تو همراهم. وى گفت: شخص سومى را هم با خود همراه سازد.
وى برخاست و سراغ " مطعم بن عدى " رفت و گفت هرگز تصور نمى كنم تو راضى شوى دو گروه بنى هاشم وبنى عبد المطلب از فرزندان عبدمناف كه تو نيز افتخار انتساب به آن خانواده را دارى جام مرگ بنوشند.
مطعم بن عدى گفت: چه كنم از يك فرد كارى ساخته نيست؟
وى پاسخ داد دو نفر ديگر هم با تو همراه هستند و آن دو نفر عبارت از من و زهير مى باشند. مطعم پاسخ داد كه بايد كسان ديگرى نيز با ما همكارى كنند از اين نظر هشام جريان را با ابى البخترى وزمعه به ترتيبى كه با مطعم در ميان گذارده بود در ميان نهاد و آنان را نيز براى همكارى دعوت نمود و قرار گذاردند كه همگى بامدادان در مسجد الحرام حاضر گردند. جلسهء قريش با شركت زهير و گروهى از همرزمان او منعقد گرديد، وى مهر خاموشى را شكست و گفت: بايد قريش امروز اين لكه ى ننگين را از دامن خود پاك گرداند. بايد امروز اين عهدنامه ستم آلود پاره گردد. زيرا وضع جگر خراش فرزندان هاشم همه را ناراحت كرده است. ابوجهل گفت اين مطلب هرگز عملى نيست و پيمان قريش محترم است از آن طرف ربيعه به يارى زهير برخاست و گفت: بايد پاره شود و ما از آغاز به چنين عهدى، راضى نبوديم.
از گوشه ديگر عده اى كه خود خواهان شكسته شدن اين پيمان بودند سخنان زهير را تأييد كردند، ابوجهل احساس كرد كه مطلب جدى است و قبلا بر اين امر توافق شده است و اين گروه در غياب او تصميم قاطع گرفته اند لذا كوتاه آمد و ساكت نشست، مطعم فورا از فرصت استفاده نمود و به محصل صحيفه (نامه اى كه پيمان در آن نوشته شده بود) رفت تا آن را پاره كند ديد موريانه ورقه را خورده و فقط از آن كلمه (بسمك اللهم) (كه قريش نامه‌هاى خود را با آن آغاز مى نمودند) باقى مانده است. (1) ابوطالب آن روز جريان را از نزديك مى ديد و منتظر ختم جريان بود لذا پس از آنكه
كار يكسره گرديد، جريان را حضور برادرزاده ى خود معروض داشت و با تصميم و مشورت ابوطالب گروه پناهنده جو، بار ديگر به منازل خود و مجامع قريش باز گشتند.
درگذشت ابوطالب وخديجه افزون بر استوارى و استحكام مبانى يك دين و شريعت، وجود افراد صالح و شايسته در پيشبرد اهداف آن فوق العاده اهميت دارد. بى يار و ياور پيشبرد اهداف غير ممكن يا قريب به محال مى باشد. در صدر اسلام نيز افرادى بودند كه نقش سازندگى و ايثار آنان در حد عالى بود كه ابوطالب وخديجه از آن دسته بودند.
دو ماه پس از خروج از شعب، و سه سال پيش از هجرت بود كه وفات ابوطالب و سپس با سه روز فاصله وفات خديجه پيش آمد و اين دو حادثه در ماه رمضان سال دهم بعثت، روى داد، خديجه در اين تاريخ 65 ساله و ابوطالب 80 ساله بود و از عمر رسول خدا (صلى الله عليه وآله) 49 سال و 8 ماه و 11 روز مى گذشت.
آن روز پيامبر اسلام (صلى الله عليه وآله) دو حامى ارزشمند و دو مدافع دلسوخته را از دست داد و اين حادثه براى او بسيار دردناك بود، زيرا خديجه براى او نه تنها همسرى مهربان و فداكار و دلسوز بود، بلكه براى اسلام و مسلمانان خدمتگزارى صديق و با اخلاص بود، به حدى كه در راه اسلام آن همه زخم زبانها را تحمل كرد، مشكلات را به جان خريد و اموال خود را در اين راه ايثار نمود و از خانه ى مجلل و زندگى مرفه و پرآسايش خويش صرف نظر نمود و به مدت سه سال در ميان دره و به دور از خانه و كاشانه به سر برد.
تأثير درگذشت ابوطالب نيز از اين جهت بود كه او از هشت سالگى پيامبر اسلام، تا آن روز، حفاظت و حراست او را به عهده داشت و پروانه‌وار گرد شمع وجود او مى گشت. او در زمان غربت اسلام و اوج فشار و دشمنى مشركان، يگانه مدافع اسلام و تنها حامى واقعى او در امر ايمان و اعتقاد او به خدا و مبانى اسلام بود، نه جنبهء فاميلى و خويشاوندى.
نهايت امر بر اساس مصالح سياسى، اسلام خود را كتمان مى كرد و اثر اين دو حادثه آنچنان عميق بود كه سال درگذشت آنان " عام الحزن " يعنى سال اندوه و غصه
ناميده گشت.
ايمان ابى طالب شواهد فراوانى بر ايمان عميق ابوطالب نسبت به آئين اسلام گواهى مى دهد كه يكى از آنها حمايتهاى بى دريغ او از آورندهء اسلام در موقعيتهاى سخت و خطير مى باشد و ديگرى سروده‌ها و اشعار خود اوست. او در يكى از اشعار خود مى گويد:
" مردم بدانند كه محمد (صلى الله عليه وآله) همانند موسى و عيسى (عليه السلام) پيامبر است و همچنان كه هر فردى از پيامبران به امر پروردگار منصب هدايت را به عهده مى گيرد، او نيز به امر پروردگار راهنما و هدايت كننده ى ما است. شما اوصاف او را در كتاب آسمانى خود مى خوانيد و اينها گواهى مى دهند كه او در ادعاى نبوت راستگو است و هرگز سخنى ياوه و بى اساس نمى زند ". (1) رسول خدا مى فرمود: تا روزى كه ابوطالب حيات داشت، دست قريش از آزار من كوتاه بود. ابوطالب تمام اوقات خود را در راه اسلام و دفاع از آورندهء اسلام صرف كرد و در آخرين لحظات زندگى هم به فرزندان خود چنين وصيت كرد: " من محمد را به شما توصيه مى كنم، زيرا او امين قريش، و راستگوى عرب و حائز تمام كمالات انسانى است. آئينى را آورده است كه دلها به آن معترف، اما زبانها از ترس شماتت به انكار آن برخاسته است. من دارم مى بينم كه افتادگان و ضعيفان عرب به حمايت او برخاسته و به او ايمان آورده اند و محمد به كمك آنان بر شكستن صفوف قريش قيام نموده است و سران قريش را خوار و ذليل ساخته است ".
مقدمات هجرت شيوهء پيامبر اسلام آن بود كه در مراسم حج، دعوت خود را به قبيله‌هايى كه براى زيارت كعبه مى آمدند، عرضه مى كرد و رسالت خود را به آنان ابلاغ مى نمود. مقارن هجرت رسول خدا (صلى الله عليه وآله) به يثرب (مدينه)، در اين شهر، دو قبيلهء معروف " اوس " و
" خزرج " كه از مهاجران اعراب يمن (قحطانى) بودند، زندگى مى كردند. همچنين سه طايفهء معروف از يهود بنامهاى " بنى قريظه "، " بنى نضير " و " بنى قينقاع " كه از مهاجران شمال شبه جزيره و عدنانى بودند، سكونت داشتند.
در ميان دو قبيلهء اوس وخزرج، جنگهاى طولانى رخ داده بود كه تا آن زمان نيز ادامه داشت و تلفات و ضايعات فراوانى به بار آورده بود، به حدى كه هر دو گروه به ستوه آمده بودند و در آرزوى صلح و زندگى آرامى به سر مى بردند. در تخاصم و منازعهء اين دو گروه، خزرجيان با يهوديان هم پيمان بودند.
در آن زمان همه ساله گروهى از اعراب يثرب براى برگزارى مراسم حج، در مكه شركت مى كردند و رسول خدا (صلى الله عليه وآله) با آنان تماس مى گرفت و همين ملاقاتها بود كه مقدمات هجرت را فراهم ساخت و تمركز نيروى متفرق اسلام را در آن شهر فراهم نمود. در سال يازدهم بعثت، پيامبر اسلام با شش نفر از قبيلهء خزرج ملاقات نمود و به افراد آنان گفت:
شما با يهود هم پيمانيد؟
گفتند: بلى.
فرمود: بنشينيد تا با شما سخنى بگويم. آنان نشستند و سخنان رسول خدا را گوش دادند. پيامبر آياتى چند تلاوت نمود. آيات قرائت شده توسط رسول خدا (صلى الله عليه وآله) تأثير عجيبى در روحيهء آنان به وجود آورد و در همان مجلس به پيامبر اسلام (صلى الله عليه وآله) ايمان آوردند. چيزى كه در گرايش آنان به اسلام كمك كرد، اين بود كه از يهوديان شنيده بودند كه پيامبرى از نژاد عرب كه مروج آئين توحيد و منقرض كنندهء حكومت بت پرستى است به اين زودى مبعوث خواهد شد لذا با خود گفتند پيش از آنكه يهود پيش دستى كنند ما او را يارى كنيم و به اين وسيله بر دشمنان پيروز آئيم گروه مزبور رو به پيامبر كرده گفتند ميان ما آتش جنگ سالها است شعله ور مى باشد اميد است كه خداوند به سبب آئين پاك تو آن را فرونشاند و ما اكنون به سوى يثرب برمىگرديم وآئين نو را عرضه مى داريم، هرگاه همگى اتفاق بر پذيرفتن آن نمودند گرامى تر از شما كسى بر ما نيست اين شش نفر
فعاليت پى گير در راه نشر اسلام در ميان يثرب شروع كردند تا آنجا كه خانه اى نبود كه صحبت از پيامبر در آنجا نباشد.
نخستين پيمان عقبه تبليغات پى گير اين شش نفر اثر خوبى بخشيد و باعث شد كه گروهى از يثربيان به آئين توحيد بگروند و در سال دوازدهم بعثت، دسته اى مركب از 12 تن از مدينه به قصد حج حركت كردند و با رسول اكرم (صلى الله عليه وآله) در عقبه (1) ملاقات نمودند و نخستين پيمان اسلامى را به وجود آوردند، معروفترين اين 12 تن " اسعد بن زرارة "، " عبادة بن صامت " بود. متن پيمان آنها پس از پذيرفتن اسلام، به قرار زير بود:
" با رسول خدا (صلى الله عليه وآله) پيمان بستيم كه به وظايف زير عمل كنيم: به خدا شرك نورزيم، هرگز دزدى و عمل نامشروعى انجام ندهيم، فرزندان خود را نكشيم، به يكديگر تهمت نزنيم و در كارهاى نيك، نافرمانى نكنيم ". (2) رسول خدا (صلى الله عليه وآله) قول داد كه اگر آنان بر طبق پيمان خود عمل نمودند، جايگاهشان بهشت است و اگر نافرمانى كردند در اين صورت كار دست خداست يا مى بخشد يا عذاب مى كند.
اين دوازده نفر با دلى لبريز از ايمان و شور وشوق فراوان به خدا به سوى " مدينه " برگشتند و به فعاليت پرداختند و نامه‌اى به رسول خدا (صلى الله عليه وآله) نوشتند كه براى آنان مبلغى بفرستد تا به آنان قرآن تعليم دهد، پيامبر خدا، مصعب بن عمير را كه جوان وارسته و زيبا رو بود براى تعليم و تربيت آنان فرستاد و در پرتو تبليغات و تعليمات اين مبلغ توانا و لايق بود كه مسلمانان در غياب رسول خدا (صلى الله عليه وآله) دور هم جمع مى شدند و نماز جماعت مى خواندند و بذرهاى آئين نوبنياد را در قلوب مردم مىافشاندند.
دومين پيمان عقبه دومين پيمان عقبه در آخرين سال اقامت پيغمبر خدا در مكه صورت گرفت جمعيت كثيرى حضور داشتند و در بين آنان تعدادى نيز از بانوان حضور داشت همگى با پيغمبر خدا پيمان بستند آنچنان كه از ناموس، و از زنان و دختران خود حمايت مى كنند از پيغمبر خدا نيز در راه آرمان الهى حمايت نمايند به همين اعتبار به اين پيمان، " پيمان زنان " نيز گفته شده است.
اين پيمان در اصطلاح تاريخ نويسان " بيعة النساء " يا " حلف النسوان " است، زيرا رسول خدا از آنان تعهد گرفت كه از اسلام و پيامبر و حريم آن همانند زنان و نواميس خويش دفاع و حمايت نمايند.
بخش سوم F هجرت، گامى به سوى هدف
بخش سوم / هجرت، گامى به سوى هدف...
پس از پيمان عقبه، مهاجران دسته دسته به مدينه رهسپار شدند تا آنكه اكثريت مسلمانان منتقل به مدينه گرديدند و در مدينه بذرهاى تشكيل حكومت نوپاى اسلامى پاشيده شد كه در فصول بعدى بار وثمر خود را خواهد داد.
هجرت هجرت كوچ كردن در راه خدا به قصد موضع گيرى نوين در راستاى تحكيم مبارزات و ادامهء تبليغات مؤثرتر مى باشد و آن اصلى است مثبت نه منفى، جبهه گيرى نوينى است نه فرار از جبهه. از آنرو در اسلام داراى ارزش و اعتبار خاصى مى باشد. به همين جهت، به ترك مجلس گناه و محلى كه در آن معصيت پروردگار صورت مى گيرد، " هجرت " اطلاق شده است و نيز به ترك اهل و ديار به قصد كسب علم و دانش، " هجرت " گفته شده است، و هجرت پيامبر بزرگوار اسلام از مكه به مدينه، سرآغاز فعاليت نوين و گسترده‌اى است كه پى آمدها وآثار درخشانى دربرداشت. ثمراتى كه هجرت داشت اقامت و سكونت در مكه نداشت. پس از تحكيم موقعيت پيامبر در يثرب و پس از انعقاد پيمان عقبه دوم، در شب 13 ذيحجه، مهاجرت مسلمانان به يثرب آغاز گرديد و تا اول ربيع الاول سال چهاردهم بعثت ادامه داشت، به حدى كه همگى به يثرب منتقل شدند و جز تعداد انگشت شمارى از آنان، كسى در مكه باقى نماند.
قريش پيش از هجرت مسلمانان به يثرب قريش مى پنداشتند كه مسلمانان هميشه در دسترس آنان خواهند بود و همواره با تهديد و ستم مى توانند به آنان چيره و غالب شوند و خطر را از ميان بردارند. اما هنگاميكه ديدند مسلمانان در يثرب براى خود پايگاه و پناهگاهى آماده كرده اند و پيروان رسول خدا (صلى الله عليه وآله) گذشته از مكه، در يثرب نيز فراوان شدند، بيشتر به اهميت خطر و نزديكى آن
وقوف پيدا كردند. از اينرو در محل " دارالندوة " كه يادگار " قصى بن كلاب " و واقع در مجلس شوراى آنان بود، گرد هم آمدند. موضوعى كه در جلسه مطرح شد، اين بود كه با محمد (صلى الله عليه وآله) چگونه رفتار كنند؟ گفته شد او را در قفس آهنين زندانى كنند. اين رأى پذيرفته نشد، زيرا: اولا، به اين ترتيب نمى توان از نفوذ دعوت او به خارج جلوگيرى و ممانعت كرد. ثانيا، ممكن است ياران او برخيزند و بر شما چيره شوند و او را نجات دهند.
ديگرى گفت: او را از شهر خود به ميان قبايل ديگر تبعيد كنيم و چون در ميان آنان نيز سخنان خود را تكرار كند، آنان او را از پاى درمىآورند. اين نظريه نيز رد شد و در پاسخ آن گفتند: او با شيرين زبانى خاص خود، عرب را به دين خود مى خواند، آنگاه به كمك نيروى آنان بر شما مىتازد ". " ابوجهل "، يكى از سرسخت ترين دشمنان اسلام گفت: " نظر من اين است كه از هر قبيله جوانى چابك، شمشير برنده اى بردارد و بر بالين محمد (صلى الله عليه وآله) برود.
آنگاه همگى به يكباره شمشيرهاى خود را بر او زنند تا كشته شود، بدين ترتيب خون او ميان قبايل متعدد، پخش خواهد شد. از سوى ديگر فرزندان عبدمناف كه نمى توانند با همه قبائل به جنگند و ما خونبهاى محمد را به آنان مى دهيم. اين رأى با اكثريت پذيرفته شد. جالب توجه است كه همه يا اكثر اين توطئه كنندگان از اشراف و ثروتمندان و اغنياء بودند، نه از توده‌هاى محروم و نيازمند و محروم.
حضار مجلس حاضران در مجلس عبارت بودند از اشراف قريش: عتبة بن ربيعة، شيبة بن ربيعة، ابوسفيان بن حرب.
از بنى نوفل بن عبد مناف: طعمة بن عبدى، جبيربن مطعم، حارث بن عامر بن نوفل.
از بنى عبد الداربن قصى: نضربن حارث بن كلدة.
از بنى اسد: ابوالبخترى بن هشام، زمعة بن الأسود، حكيم بن حزام.
از بنى محزوم: ابوجهل بن هشام. از بنى سهم: نبيه بن حجاج و برادرش منسبة.
از بنى جمح: امية بن خلف در اين شورا حضور داشتند. (1) اطلاع رسول خدا (صلى الله عليه وآله) ابن اسحاق مى گويد: دربارهء همين انجمن و تصميم نهايى قريش اين آيه نازل شد:
" واذ يمكر بك الذين كفروا ليثبتوك او يقتلوك، او يخرجوك ويمكرون ويمكر الله والله خير الماكرين... ". (2) (هنگامى كه كافران از روى مكر و نيرنگ درباره تو نظر مى دادند تا تو را در بند كنند يا تو را بكشند يا تو را بيرون كنند، آنان مكر و نقشه مى كشند و خداوند نيز نقشه و مكر مى كشد و او بهترين مكركنندگان است...) همچنين خداوند در آيه زير حكايت مى كند: " ام يقولوان شاعر نتربص به ريب المنون قل تربصوا فانى معكم من المتربصين " (3) يا آنكه مى گويد: شاعرى است كه مرگ وى را انتظار مىكشيم، بگو منتظر باشيد، من هم با شما از انتظار برندگانيم.
دستور هجرت رجال قريش با تصميم قاطع، بر كشتن رسول خدا (صلى الله عليه وآله) پراكنده شدند و از طرفى جبرئيل فرود آمد و گفت: امشب در بسترى كه شبهاى گذشته مى خوابيدى، مخواب.
قريش بر حسب تصميم و تبانى قبلى، از اول شب خانه رسول خدا را محاصره كردند و انتظار مى بردند تا هرگاه به خواب رود، بر وى حمله برند. رسول خدا هم بر حسب وحى پروردگار و دستورى كه براى هجرت رسيده بود، على (عليه السلام) را فرمود تا در بستر وى بخوابد و روپوش وى را بر خود بپوشاند و سپس در مكه بماند و امانتهاى مردم را كه نزد رسول خدا (صلى الله عليه وآله) بود به آنان برساند و سپس در يثرب به او بپيوندد و هنگامى كه قريش بر در خانه رسول خدا (صلى الله عليه وآله) فراهم شده بودند، ابوجهل بن هشام از روى مسخرگى گفت: محمد گمان مى برد كه اگر شما از وى پيروى كنيد، پادشاهان عرب و عجم خواهيد بود و پس از مردن
برانگيخته مى شويد و در بهشتهايى مانند باغهاى اردن سكونت مى گزينيد و اگر ايمان نياوريد، كسانى از شما را مى كشد و سپس كه مرديد به آتشى كه براى شما آماده است، گداخته مى شويد. در اين موقع رسول خدا (صلى الله عليه وآله) مشتى از خاك برگرفت و سپس گفت:
" آرى! چنين مى گويم. تو خود نيز يكى از آنان هستى و خاك را بر آنان پاشيد و اين آيه را بر آنان تلاوت كرد: " يس. والقرآن الحكيم. انك لمن المرسلين... فاغشيناهم فهم لايبصرون " (1) و بى آنكه او را ببينند از ميان آنان گذشت و خاك بر سران هنوز بر روپوش پيامبر مى نگريستند و يقين داشتند كه زير آن خفته است. تا بامداد شد وعلى (عليه السلام) از بستر رسول خدا برخاست و دانستند كه نقشهء آنان نقش برآب شده است. آنان على (عليه السلام) را ديدند. او با كمال خونسردى پرسيد: چه مى گوئيد؟ گفتند: محمد را مى خواهيم. او كجاست؟ فرمود: " مگر او را به من سپرده بوديد تا از من تحويل بگيريد؟ او اكنون در خانه نيست. " چهره‌هاى مأموران قتل و كشتار از شدت غضب و خشم برافروخته شد و خشم گلوى آنان را مى فشرد و از اينكه تا صبحگاهان صبر كردند، پشيمان شدند و تقصير را گردن ابولهب مى گذاردند كه او مانع حملهء شبانه گرديد.
قريش از اينكه نقشه شان نقش بر آب شده است و با شكست روشنى روبرو شده اند سخت عصبانى بودند و با خود فكر مى كردند كه در اين مدت كم محمد هرگز نمى تواند از محيط مكه، بيرون برود، ناچار يا در خود مكه يا در مسير يثرب خواهد بود. از اين جهت تلاش كردند مقدمات دستگيرى او را فراهم سازند.
پيامبر در غار ثور آنچه از تواريخ اسلامى بدست آمده ومسلم گرديده است، اينكه پيامبر شب هجرت را با ابوبكر در غار ثور، در جنوب مكه (نقطهء مقابل مدينه) به سر برده است. قريش با بستن راهها و گماردن مراقبان، تمام راههاى مدينه را زير نظر گرفتند و شخص ماهرى را كه در شناسايى رد پاى اشخاص مهارت داشت، اجير گرفتند تا به هر قيمتى باشد جايگاه او را
بدست آورند، و ضمنا اعلام كردند كه هركس از پناهگاه محمد اطلاع صحيحى دهد، صد شتر بعنوان جايزه به او خواهند داد. جوانان قريش دست به كار شدند و بيشتر در قسمتهاى شمالى مكه را كه راه مدينه است، فعاليت مى كردند، در صورتى كه پيامبر براى خنثى كردن نقشهء آنان به سوى جنوب مكه رفته بود و در غار ثور كه نقطهء مقابل دروازهء مدينه است، قرار گرفته بود. قيافه شناس معروف مكه، " ابوكزر " با ردپاى پيامبر آشنا بود.
روى اين اصل، تا نزديكى غار آمد و گفت: " خط مشى محمد تا اين نقطه بوده است، احتمال دارد كه او در غار پنهان شده باشد. " آنگاه كسى را مأمور كرد تا به داخل غار برود.
آن شخص هنگاميكه برابر غار آمد، ديد تارهاى ضخيمى بر دهانهء آن تنيده شده است و كبوتران وحشى در آنجا آشيانه كرده و تخم گذاشته اند. وى بدون اينكه وارد غار گردد، برگشت و گفت: تارهاى دهانهء غار حاكى از اين است كه كسى آنجا نيست.
فعاليت قريش سه شبانه و روز ادامه داشت، و پس از سه روز تلاش بى ثمر، جملگى مأيوس شدند و از فعاليت دست برداشتند.
جانبازى در راه حقيقت نكتهء مهم در اين بخش از تاريخ، همان جانبازى و ايثار على (عليه السلام) ايثارگر راه اسلام و حقيقت است. جانبازى در راه حقيقت از اوصاف مردانى است كه عاشق و دلدادهء آن باشند، كسانى كه از جان و مال و شخصيت مىگذرند و تمام سرمايه‌هاى معنوى و مادى خود را در طريق احياى حقيقت به كار مى گيرند. يقينا اين قبيل اشخاص در صفوف عشاق حقايق قرار دارند و كمال و نورى را كه در هدف گيرى خود مشاهده مى كنند، سبب مى شود كه دست از زندگى موقت بشويند و به زندگانى ابدى بپيوندند و خود، فانى آن هدف متعالى گردند.
آرميدن على (عليه السلام) در بستر پيامبر، در آن شب پر حادثه، نمونهء بارزى از اين عشق به حقيقت است. محركى براى اين عمل پر خطر، جز عشق به بقا و حاكميت اسلام كه متضمن سعادت جامعه است، چيز ديگرى نمى تواند باشد.
اين طرز جانبدارى، به اندازه اى ارزش داشت كه خداوند جهان در قرآن آن را جانبازى به منظور بدست آوردن رضايت الهى ناميده است، و اين آيهء شريفه به نقل بسيارى از مفسرين در اين مورد نازل گرديده است: " و من الناس من يشرى نفسه ابتغاء مرضاة الله والله رؤوف بالعباد " (1) برخى از مردم هستند كه با خدا معامله نموده و جان خود را براى رضايت خدا از دست مى دهند. خدا به بندگان خود مهربان است.
فضيلت و اهميت اين عمل باعث شده است كه دانشمندان بزرگ اسلام، آن را يكى از بزرگترين فضايل اميرمؤمنان (عليه السلام) به شمار آورند و او را مرد جانباز و فداكار معرفى كنند و در تفسير و تاريخ، هر موقع رشتهء سخن به اينجا كشيده شده، نزول آيهء ياد شده را دربارهء او مسلم گرفته اند.
دانشمند بزرگ شيعه، محمد بن حسن طوسى، (متوفاى 460) در كتاب " امالى " خود، جريان هجرت را به طور گسترده تر نقل فرموده و جملهء مزبور را با مختصر تغييرى آورده، ولى صورت جريان با آنچه در كتب اهل تسنن است، فرق دارد، زيرا او صريحا نقل مى كند كه پس از سپرى شدن هجرت على، همراه " هند بن ابى هاله " فرزند خديجه (از همسر قبلى) در نيمه‌هاى شب بعد شرفياب محضر رسول خدا شدند، در يكى از آن شبها پيامبر به على (عليه السلام) فرمود: " انهم لن يصلوا من الآن اليك، يا على بامر تكرهه " (2) (از الان، آنان نمى توانند چيز نامطلوبى به تو برسانند). اين جمله چنان كه ملاحظه مى فرمائيد، تقريبا همان جمله اى است كه ابن هشام و طبرى وابن اثير نقل كرده اند، ولى بنا به نقل مرحوم شيخ طوسى، رسول اكرم (صلى الله عليه وآله) چنين اطمينان خاطر را در شب دوم يا سوم به او داده است، نه شب اول. گذشته از همه اينها، كلام خود على (عليه السلام) بهترين گواه ما است.
خود او آشكارا اين عمل را يك نوع فداكارى در مسير حقيقت شمرده است، چنان كه در اشعارى كه از او نقل شده و ما ترجمهء آن را در اينجا مى آوريم، منعكس است: " من با
جان خود، بهترين كسى را كه به روى زمين قدم گذارده، نيكوترين مردى كه خانه خدا و حجر اسماعيل را طواف كرده است، حفظ كردم. آن شخص عاليقدر، محمد بن عبد الله است و من زمانى دست به اين امر زدم كه كافران بر ضد وى نقشه مى كشيدند، در اين موقع خداى بزرگ او را از مكر آنان حفظ نمود. من در بستر وى شب را به صبح آورده و در انتظار دشمن بودم و خود را آمادهء مرگ و يا اسارت نموده بودم ". (1) آيا با اين جمله‌هاى رسا و تعبيرات صريح، هرگز جا دارد به گفتهء ابن هشام كه قرائن زيادى بر اشتباه او هست، اعتماد كنيم؟ احتمال قوى مى رود كه منشأ اين اشتباه، خلاصه نويسى سيرهء ابن هشام بوده باشد. از آنجا كه نظر وى اين بود كه مطالب را فشرده نقل كند، تنها به نقل اصل جمله اكتفا كرده است، و چون ظرف گفتن اين جمله كه همان شب دوم بوده، در نظر او اهميت نداشته است، از اين جهت از بازگويى آن صرف نظر نموده است و مطلب را نوعى اداء كرده است كه گويا تمام اين جريانات در همان شب اول هجرت اتفاق افتاده است. دليل دومى كه تصور كرده اند دلالت دارد بر اينكه على (عليه السلام) سرانجام كار را مى دانست، همان دستور رد امانات است كه حاكى از اين بود كه رسول خدا (صلى الله عليه وآله) مى دانست او در اين خانه آسيبى نخواهد ديد. از اين جهت او را مأمور رد امانات نمود. ولى ما گمان مى كنيم كه هرگاه دنباله جريان بطور صريح گفته شود، شايد اين مشكل نيز از بين برود، و اين كه دنبالهء جريان مهاجرت.
دنبالهء جريان مهاجرت مراحل ابتدايى نجات پيامبر با نقشهء صحيح جامهء عمل به خود پوشيد. پيامبر اكرم (صلى الله عليه وآله) در دل شب به " غار ثور " پناه برد و نقشه توطئه چينان را خنثى نمود. او كوچكترين اضطراب در خود احساس نمى كرد حتى همسفر خود را در لحظات حساس با جملهء " ولا تحزن ان الله معنا " (غم مخور خدا با ماست) تسلى مى داد. سه شبانه روز از عنايات خداوند بزرگ بهره‌مند بودند. على و هند بن ابى هاله فرزند خديجه به نقل شيخ
طوسى در امالى وعبد الله بن ابى بكر و عامر بن فهيده، چوپان گوسفندان ابى بكر بنا به نقل بسيارى از مورخان شرفياب محضر رسول اكرم مى شدند.
ابن اثير مىنويسد: فرزند ابى بكر شبها تصميمات قريش را براى رسول خدا (صلى الله عليه وآله) و پدرش نقل مى كرد و چوپان وى شبها گوسفندان را از نزديكى غار به سوى مكه مى آورد.
تا پيامبر و مصاحب وى از شير آنها استفاده كنند و هنگام مراجعت عبد الله جلوى گوسفندان راه مى رفت تا اثر پاى او از بين برود. از جمله وصاياى رسول اكرم در آن شب در " غار ثور " اين بود كه: على فردا در روز روشن با صداى رسا اعلام كند كه هر كس پيش محمد امانتى دارد يا از او طلبكار است، بيايد پس بگيرد. سپس دربارهء مسافرت " فواطم " (فاطمه‌ها)، (مقصود: فاطمه دختر عزيز خود، فاطمه بنت اسد، فاطمه دختر زبير است) سفارش فرمود و دستور داد كه على مقدمات سفر آنان و كسانى از بنى هاشم را كه مايل به مهاجرت باشند فراهم سازد و آن جمله اى كه دستاويز اين افراد در دليل اول بود. در اين موقع فرمود: " انهم لن يضلوا اليك من الان بشئ تكرهه " " چناچه ملاحظه مى فرماييد پيامبر موقعى به على دستور داد امانات مردم را رد كند كه ليلة المبيت سپرى شده بود، هنگامى امر كرد كه خود آن لحظه، آمادهء خروج از غار بود ". (1) خروج از غار على به دستور پيامبر (صلى الله عليه وآله) با سه شتر و همراه راهنماى امينى به نام " اريقط " در شب چهارم به طرف غار فرستاد. نعرهء شتر به گوش پيامبر اسلام رسيد و با همسفر خود از غار پائين آمده و سوار شتر شدند و از طرف پائين مكه روى خط ساحلى با طى منازلى كه تمام خصوصيات آن در كتابهاى سيره، قيد شده است عازم يثرب گرديدند.
برنامهء مسافرت مسافتى را كه پيامبر اسلام مى بايست طى كند در حدود 400 كيلومتر بود و پيمودن اين راه در آن گرماى سوزان و آتش‌زا، به نقشهء صحيحى نيازمند بود وآنگهى از اعراب
رهگذر بيم آن داشت كه مسير آنها را به قريش گزارش دهند. به همين جهت شبها راه مى رفتند و روزها استراحت مى كردند. گويا شتر سوارى پيامبر و همراهانش را از دور ديده، فورا خود را به انجمن قريش رسانيده و مسير رسول اكرم را گزارش داده بود. " سراقة بن مالك " براى اين كه خود تنها موفق به اخذ جائزه گردد، ديگران را از تعقيب، منصرف كرد و گفت: " آنان كسان ديگرى بودند. سپس به خانه آمد و مسلحانه سوار بر اسب تند خود گرديد و با سرعت هر چه تمام‌تر، خود را به نقطه اى كه پيامبر و همسفران وى در آنجا به استراحت بار انداخته بودند رسانيد. ابن اثير مى گويد: مشاهدهء اين منظره، همسفر پيامبر را سخت اندوهگين ساخت و رسول خدا بار ديگر او را با جملهء " لاتحزن ان الله معنا " (هرگز محزون نباش خداوند با ماست) دلدارى داد. سراقه، مغرور نيروى بازو و سلاح برندهء خود بود و كوچكترين مانعى براى ريختن خون رسول خدا (صلى الله عليه وآله) براى دريافت بزرگترين جايزهء قريش را، نداشت. در اين هنگام پيامبر با دلى لبريز از ايمان و اطمينان، در حق خود دعا كرد و عرض نمود، خدايا ما را از شر اين مرد نجات ده. چيزى نگذشت كه اسب سراقه رم كرد و او را سخت بر زمين كوبيد. سراقه يقين كرد كه دست غيبى در كار است و اين پيشامد در اثر سوء قصدى است كه او به جان محمد (صلى الله عليه وآله) دارد و دست از تعقيب آنان كشيد. (1) ورود به دهكدهء قبا قبا در دو فرسخى مدينه مركز قبيلهء " بنى عمرو بن عوف " بود. رسول اكرم (صلى الله عليه وآله) و همراهان روز دوشنبه 12 ماه ربيع به آنجا رسيدند و در منزل بزرگ قبيله " كلثوم بن هدم " فرود آمدند و گروهى از مهاجرين و انصار به حضورش شتافتند.
پيامبر اكرم تا آخر هفته در آنجا اقامت گزيدند. نخستين دستورى كه داد آن بود كه بتها درهم شكسته شود و شالودهء مسجدى براى قبيلهء بنى عوف ريخته گردد و اين نخستين مسجدى است كه در اسلام بنا شده است. نخستين سنگ قبله را، پيامبر خود
گذاشت. برخى اصرار مى كردند كه پيامبر هرچه زودتر رهسپار مدينه گردد ولى او در انتظار پسر عموى خويش على (عليه السلام) بود. از سوى ديگر على (عليه السلام) پس از مهاجرت پيامبر اسلام، در مكه اقامت گزيد و در نقطه اى از مكه ايستاد و گفت: هر كس پيش محمد امانت و سپرده‌اى دارد بيايد از ما بگيرد و كسانى كه پيش پيامبر امانت داشتند با دادن نشان و علامت، امانتهاى خود را پس گرفتند، سپس طبق سفارش پيامبر اسلام، زنان هاشمى و از آن جمله فاطمه دختر پيامبر اسلام، مادر خودش فاطمه دختر اسد و مسلمانانى را كه تا آن روز موفق به مهاجرت نشده بودند، همراه خود به مدينه آورد. على (عليه السلام) در دل شب از طريق " ذى طوى " عازم مدينه گرديد. سرانجام انتظار به پايان رسيد، على (عليه السلام) وارد قبا گرديد. ابن اثير مىنويسد: هنگامى كه على (عليه السلام) وارد قبا گرديد خون از قدمهاى او مى ريخت، به پيامبر خبر دادند كه على آمد. ولى قدرت اين كه خدمت شما بيايد در خود ندارد، رسول خدا بلافاصله به نقطه اى كه على (عليه السلام) بود تشريف برد و او را در بغل گرفت و هنگامى كه چشم او به پاهاى آماس كردهء او افتاد، قطرات اشك از چشمان او سرازير گرديد. (1) پيامبر خدا (صلى الله عليه وآله) نخستين نماز جمعه را در قبا برگزار نمود و مردم را به محبت ومودت، باهم توصيه فرمود.
شور وشوق مردم يثرب پس از چند روز اقامت در قبا، پيامبر (صلى الله عليه وآله) وعلى (عليه السلام) با همراهان راه يثرب (مدينه) را پيش گرفتند. يثرب شهر شور وشوق و التهاب بود. مردم در انتظار تشريف فرمائى پيامبر اسلام ثانيه شمارى مى كردند، اينك كاروان كوچك ميان شور و هلهلهء مهاجرين و انصار وارد شهر يثرب مى شد مردم اعم از زن و مرد و پير و جوان به سوى كاروان كوچك مى دويدند و چشم دوختن به جمال پيامبر را متبرك مىشمردند. قبيله‌هاى اوس و خزرج از ورود رسول خدا آگاه شدند، لباس و سلاح بر تن كردند و به استقبال او شتافتند،
دو ناقه او را گرفتند. در مسير راه رؤساى طوائف، زمام شتر را گرفته هر كدام اصرار مى ورزيدند كه حضرت در منطقه آنها وارد گردد ولى پيامبر به آنان مى فرمود: " از پيشروى مركب جلوگيرى نكنيد "، (خلوا سبيلها، فانها مأمورة) او در هر كجا زانو بزند من همانجا پياده خواهم شد. محمد (صلى الله عليه وآله) سوار بر شتر پيش مى رفت تا در محلى زانو زد آنجا كه شتر زانو زده بود قطعهء زمينى بود كه محل خشك كردن خرما بود، پيامبر پرسيد اين زمين از آن كيست؟ پاسخ دادند: از آن سهل وسهيل فرزندان رافع بن عمرو است كه هر دو تحت سرپرستى معاذبن غفراء به سر مى برند.
خانهء " خالدبن زيد " معروف به (ابوايوب) در نزديكى اين زمين بود. مادر او از فرصت استفاده كرده اثاثيه پيامبر را به خانهء خود برد، اصرار و سماجت براى ميزبانى پيامبر آغاز گرديد. پيامبر سخنان آنان را قطع كرد و فرمود: أين الرحل؟ لوازم سفر من كجاست؟
عرض كردند مادر ابوايوب برده است. فرمود: " المرء مع رحله ": مرد آنجا است كه اثاث سفر او در آنجاست. آنگاه به خانهء وى تشريف برد و ناقهء را اسعد بن زراره به منزل برد.
تأسيس مسجد مركز و پايگاه اسلامى چهره‌هاى باز و خندان جوانان انصار و استقبال باشكوهى كه اكثريت " اويسيان " و " خزرجيان " از مقدم مبارك پيامبر به عمل آوردند، پيامبر را بر آن داشت كه پيش از هر كارى براى مسلمانان يك جايگاه عمومى و مركز اجتماعات به نام " مسجد " بسازد كه امور آموزشى، پرورشى، سياسى، قضايى و اجتماعى در آنجا انجام پذيرد. به همين منظور زمين متعلق به يتيمان سهل و سهيل خريدارى شد و پيامبر دستور داد در آنجا مسجدى بنا كنند. همه بيدرنگ دست به كار شدند. آنان مى دانستند كه اينجا مسجد است و ميعادگاه آنان با خدا و پيامبر خدا است و همين جا است كه عدالت اسلامى گسترده خواهد شد. قانون جديدى نوشته خواهد شد و ناموس زندگى جديدى پى افكنده خواهد شد در اينجا فاصله ميان خدا و مردم بسته به نيروى ايمان و صفا و تقواى آنان است. پس از ورود پيامبر اسلام به مدينه، مدينه چهرهء ديگرى يافته بود. ديگر اين شهر همان
شهرى نبود كه پيش از ورود محمد (صلى الله عليه وآله) مركز جنگ و جدال وخونريزى بود. اينك مدينه مركز فعاليتهاى تازه اى است، مردمان مدينه بيش تر در دسته‌ها و گروههاى گوناگون پيرو عقيده‌هاى خاص بودند ليكن اينك همه آنان گرد پيغمبر اسلام درآمده اند و همين گرايش آنان باعث شده بود تا آنان همگى دور از چند دسته‌گى‌ها كه قبلا داشتند جامعه واحده و گروه يگانه به نام " امت اسلام " تشكيل دهند در ميان آنان ديگر نشانه هائى از آن گوناگونى عقايد و رنگارنگى عادات و رسوم به چشم نمى خورد همهء آنان به يك چيز مىانديشيدند، آنچه اسلام به ايشان آورده بود، خدا يكى است محمد فرستاده و پيام آور او است او دستورهاى آفريدگار يگانه را از جانب خدا براى آفريدگانش مى آورد.
اينك پيامبر اسلام مى ديد بذرهايى را كه در مكه كاشته بود پس از 13 سال در اينجا در مدينه جان گرفته، سر بيرون آورده، قد كشيده، بالنده و سرافراز بر روى خاك ايستاده و شاخ و برگ مى گستراند. پيامبر خود نيز دست به كار شد همچون يك كارگر ساده، زمين را مى كند و خاك بر مى داشت و گل مى كرد و بار مى كشيد، مهاجران و انصار با روحى سرشار از اميد و ايمان تلاش مى كردند آگاه بودند كه چه مى كنند، كار مى كردند، سنگ مى كشيدند، گل مى برند و از شوق رجز مى خوانند.
ديوارها به سرعت بالا مى آمد و اين مردان بزرگ كه اكنون پايه‌هاى درخشانترين تمدن عظيم الهى را پى ريزى مى كردند مى خواندند:
لئن قعدنا، والنبى يعمل * فذاك منا العمل المضلل لاعيش الا عيش الأخرة * اللهم ارحم الأنصار والمهاجرة " اگر ما بشينيم و پيامبر كار كند اين يك عمل گمراه كننده است " " زندگى فقط آخرت است، خدايا انصار و مهاجرين را رحمت كن " پيامبر اسلام رجز ياران را اينطور تغيير مىداد.
لاعيش الا عيش الأخرة * اللهم ارحم المهاجرين والأنصار همگى مشغول كار بودند و هر كسى چيزى مى گفت، ناگهان عمار ياسر وارد شد.
كمرش در زير خشتهاى بسيارى كه بر پشتش نهاده بودند خم شده بود. داد زد: " اى رسول خدا! مرا كشتند. خودشان اين همه بارى كه بر پشتم گذاشته اند نمى كشند ".
پيغمبر پيش رفت در حالى كه موهاى مجعدش را مىتكاند گفت: " اى پسر سميه!
اينها نيستند كه تو را مى كشند، تو را آن دسته ستمكار خواهند كشت. عمار آرام شد سر به زير انداخت، لحظه اى انديشيد و كم كم لبخند رضايت بر لبش نشست در هنگام كه همگى مشغول فعاليت ساختمانى بودند، على (عليه السلام) رجز مى خواند.
لا يستوى من يعمر المساجد يدأب فيه قائما وقاعدا * و من يرى عن الغبار حائدا كسى كه در حال تعمير مسجدى است و ايستاده و نشسته مشغول فعاليت است، با آن كس كه غبار خود را پاك مى كند، برابر نيستند. عمار آن را از زبان على (عليه السلام) گرفت و با آن كلمات مرتب زمزمه مى كرد. چون ساختمان مسجد تمام شد، ساختمان خانهء پيغمبر آغاز شد، به دستور وى خانهء او را در كنار مسجد بنا كردند. بگونه اى كه گويى جزء مسجد است. يعنى كه پيشواى اين رژيم در خانهء مردم يا خانهء خدا، نشيمن دارد. دستور داد درهاى خانه را از درون مسجد باز كردند، ديوارها را از گل و كاه و سنگ و غالبا از شاخه‌هاى درخت خرما گل اندود مى كردند بالا آوردند و سقفها را با شاخهء خرما پوشاندند.
بدين ترتيب نخستين مركز عبادت وسياست مدينه پى ريزى شد.
هجرت مبدأ تاريخ اسلام سرآغاز تاريخ مسلمانان از هجرت رسول اكرم (صلى الله عليه وآله) و مسلمانان صدر اسلام، آغاز و سرچشمه مى گيرد و هجرت يكى از حوادث بزرگ تاريخ رسالت به شمار مى آيد زيرا به بركت هجرت بود كه اسلام و ايمان در روى زمين مستقر گرديد و پيروزى بزرگ، نصيب مسلمانان گشت و حكومت مستقلى در مدينه تشكيل يافت و مسلمانان از دربدرى نجات يافتند و در نقطهء مركزى اسلام را تشكيل دادند و از ديگر مبادى تاريخى كه از روى ناچارى به آنها تمسك مى جستند مانند: عام الفيل، عام البعاث يا ميلاد مسيح و ديگر
حوادث بزرگ گذشته نجات يافتند، آنها تحت الشعاع اين عمل بزرگ و الهى واقع گرديدند. از آن رواست كه گفتيم هجرت در تاريخ اسلام نه يك واقعه است بلكه يك اصل بزرگ اجتماعى است. جنبهء اثباتى دارد نه نفيى سنگر گرفتن است نه عزلت و فرار از مسئوليت.
آثار و ثمرات هجرت هجرت پيامبر اسلام و تمركز مسلمانان در مدينه، فصل جديدى را در زندگى آن حضرت بازگشود. او قبل از ورود به مدينه فقط در صدد جلب قلوب مردم وتبليغ آيين اسلام بود ولى از آن روز به بعد به سان يك سياستمدار پخته و كارآزموده، هواداران خود را تشكل داد و نگذاشت دشمنان داخلى و خارجى در آنان نفوذ كنند، او در اين راه با سه مشكل بزرگ روبرو بود.
1. اختلافى كه ميان هواداران او جريان داشت و يادگار دوران جاهلى از سابق بود.
2. وجود يهود " يثرب " كه به اسلام گرايش نداشتند و از ثروت و امكانات مساعدى بهره‌مند بودند.
3. خطر قريش و عموم بت پرستان شبه جزيرهء عربستان كه دائما پيامبر اسلام و پيروان او را تهديد مى كردند. پيامبر اسلام به عنوان يك پيشواى شايسته و سياستمدار برجسته، براى حل هر يك از اين سه مشكل اساسى راه حلهاى مناسب به مورد اجرا مى گذاشت كه ذيلا هر كدام جداگانه مورد بررسى قرار مى گيرد.
ايجاد وحدت سياسى اجتماعى مهاجرين و انصار از آنجا كه پرورش يافتهء دو محيط مختلف جنوبى و شمالى بودند، در طرز تفكر و معاشرت فاصلهء زيادى باهم داشتند. از سوى ديگر اوسيان و خزرجيان كه جمعيت انصار را تشكيل مى دادند، صد و بيست سال با هم نبرد كرده و دشمنان خونى همديگر بودند و با اين خطرات و اختلافات ادامهء حيات دينى و سياسى جز با يك تحول درونى به هيچ وجه امكان نداشت.
از اين رو پيامبر اسلام به منظور ايجاد وحدت در ميان مسلمانان مهاجرين و انصار از يك طرف ميان آنان پيمان برادرى برقرار ساخت و اين امر هشت ماه بعد از هجرت بود و فرمود: " تأخوا في الله أخوين أخوين ": " در راه خدا دو نفر، دو نفر، باهم برادر باشيد ".
سپس دست حضرت على بن ابى طالب را گرفت و گفت " هذا أخى " اين است برادر من.
آنان بر اساس اين برادرى مى توانستند از همديگر ارث ببرند و اين حكم تا نزول آيهء " اولو الارحام بعضهم اولى ببعض " بعد از جنگ بدر منسوخ گرديد. و از طرف ديگر با بستن يك قرارداد سياسى و اجتماعى ميان آنان يك نوع اتحاد سياسى و اجتماعى را پى ريزى نمود.
پيمان عدم تجاوز پيامبر خدا بس از ايجاد وحدت بين مسلمانان، پيمانى هم با يهوديان اوس وخزرج منعقد ساخت و اين پيمان را يهوديان دو قبيلهء اوس وخزرج نيز امضا كردند و پيامبر خدا (صلى الله عليه وآله) آيين و ثروت آنها را تحت شرايطى محترم شمرد. متن كامل اين پيمان كه يك سند زندهء تاريخى است در كتابهاى سيره و تاريخ آمده است و شامل 37 ماده مى باشد كه عمدتا دفاعى و حراستى بوده است: اين پيمان را با اين جمله ختم نمودند " و ان الله جار لمن بر واتقى و محمد رسول الله... " يعنى خدا پناه دهندهء نيكوكاران و پرهيزكاران است و محمد نيز پيامبر خدا ". (1) اين قرارداد سياسى و قانون اساسى آن روز اسلام نمونهء كاملى از روح آزادى عقيده و رفاه اجتماعى، لزوم همكارى در امور همگانى در اسلام است بالاتر از همه، حدود و اختيارات رهبر و مسئوليت عموم امضاء كنندگان را روشن كرده است. به موجب اين قرارداد اگر چه يهوديان " بنى قريظه " و " بنى نضير " و " بنى قنيقاع " شركت نكردند و فقط يهوديان خزرج واوس طرف معامله بودند، ولى بعدها همين افراد با رهبر مسلمانان
پيمانهائى را امضاء نمودند و از موارد آن پيمان جمله‌هاى زير است: به موجب قرارداد زير پيامبر با هر يك از سه گروه پيمان مى بندد كه هرگز به ضرر رسول خدا و ياران وى قدمى برندارند و به وسيلهء زبان و دست ضررى به او نرسانند اسلحه و مركب در اختيار دشمنان او نگذارند هرگاه بر خلاف متن اين قرارداد، رفتار كنند پيامبر در ريختن خون آنان و ضبط اموال و اسير كردن زنان و فرزندان آنان دستش باز خواهد بود سپس از طرف گروه بنى نضير " حيى بن اخطب " و از جانب بنى قريظه، " كعب بن اسد " و از ناحيهء قنيقاع " مخيريق " اين پيمان نامه را امضاء نمودند. (1) با اين محكم كاريها و پيمانهاى موثق، محيط يثرب و توابع آن تا حدود زيادى عملا منطقهء حرام اعلام گرديد.
هدف اسلام و برنامه‌هاى عالى آن را متذكر شد و گفت: اسلام شماها را با يكديگر برادر نموده است و تمام كينه‌ها و خشمها بايد به دست فراموشى سپرده شود... موعظه و نصيحت پيامبر اسلام در آنان آنچنان اثر كرد كه يك مرتبه با صداى بلند شروع به گريه كردند و براى تحكيم برادرى، همديگر را در آغوش گرفتند و از درگاه خداوند طلب آمرزش كردند (2).
البته نقشه‌ها و توطئه‌هاى يهود با اين امر ساده خاتمه نيافت. كم كم ادامهء جنايت و خيانت و پيمان شكنى آنان توسعه يافت و با مشركان اوس و خزرج و كسانى كه در اسلام و ايمان خود دو دل بودند، روابط خصوصى برقرار نمودند و در نبردهاى مسلمانان با قريش علنا مداخله كرده و به نفع بت پرستان شديدا فعاليت نموده و وارد عمل شدند كه در برخوردهاى آينده مورد بحث قرار خواهد گرفت.
تشكيل سپاه عقيده پيامبر براى حل مشكل سوم يعنى به منظور دفع خطر قريش و عموم بت پرستان
شبه جزيرهء عربستان دست به تشكيل سپاه عقيده زد اين سپاه از همان افراد مسلمان و مجاهد تشكيل گرديد. به تدريج هم از نظر تعداد و هم از نظر آمادگى رزمى تكامل يافت و در اواخر عمر پيامبر به قدرت بزرگى مبدل گرديد. پيامبر در سال اول و دوم هجرت، با اين سپاه عقيده يك سلسله تظاهرات نظامى و مانورهاى جنگى ترتيب داد كه ذيلا به آنها اشاره مى شود و شرح بقيه جنگها به كتابهاى تاريخ و سيره محول مى گردد.
مانورهاى نظامى 1. ماه هفتم از سال اول، حمزه با سى نفر بر سر كاروان قريش به رياست ابوجهل و سيصد تن حامى كاروان به لب دريا فرستاده شد كه با ميانجيگرى " مجدى بن عمرو " جنگ و برخورد اتفاق نيافتاد.
2. ماه هشتم " عبيدة بن حارث " با 60 سوار مهاجر بر سر كاروانى به سرپرستى ابوسفيان و 200 شمشير زن قريش همراه او فرستاد، " سعد بن ابى وقاص " در اين برخورد تنها يك تير به سوى آنها پرتاب كرد و واقعه‌اى رخ نداد و به سلامت بازگشتند.
3. ماه نهم سعد بن ابى وقاص را با 20 يا 60 نفر مهاجر بر سر كاروانى اعزام نمود، اما كاروان قبلا به سلامت گذشته بود.
4. ماه صفر سال دوم در اين ماه پيامبر اسلام (صلى الله عليه وآله) كار مدينه را به سعد بن عباده سپرد و خود در پى كاروان قريش و " بنى ضمرة بن بكر " تا " أبوا " تاخت و با قريش برخورد نكرد ولى با بنى ضمره پيمان دفاع مشترك بست.
5. در ماه ربيع الاول سال دوم پيامبر اسلام، " صائب بن عثمان " با " سعد بن معاد " را در مدينه جانشين قرار داد و با 200 نفر براى تعقيب كاروان قريش تا " بواط " آمد و به كاروانى كه " امية بن خلف " سرپرستى مى كرد دست نيافت و به سوى مدينه بازگشت.
6. در نيمه جمادى الاولى گزارش رسيد كه كاروان قريش به سرپرستى " ابوسفيان " از مكه به شام مى رود، پيامبر با دسته اى تا " ذات العشيره " رفت وابوسلمه را جانشين خود قرار داد، و تا اوائل ماه جمادى الاخرة در آنجا در انتظار كاروان توقف كرد ولى به كاروان
دست نيافت ولى در اثناى اقامت در آن محل با قبيله " بنى مدلج " پيمانى بست كه متن آن در كتب تاريخ و سيره منعكس است.
7. پيامبر پس از بازگشت از ذات العشيرة بود كه گزارش رسيد " كرز بن جابر " بر شتران و گوسفندان مدينه دستبرد زده است. پيامبر براى تعقيب اين مرد غارتگر با گروهى تا ناحيه " بدر " آمد و بدون اخذ نتيجه برگشت و تا آخر شعبان در مدينه ماند.
هدف از مانورهاى جنگى چه بود؟
اين تظاهرات و مانورهاى نظامى، حاكى از تثبيت موقعيت پيامبر اسلام (صلى الله عليه وآله) و آماده ساختن مسلمانان و پيشگيرى از هجوم و يورش دشمن نيرومند قريش بوده است كه تمام اموال و دارائى و زندگى مسلمانان مهاجر را در اختيار داشتند و هر روز هم احتمال مى رفت كه حملهء نظامى را آغاز نمايند و حكومت نوبنياد اسلام را در مدينه تهديد به فنا و سقوط نمايند. هدف اساسى از اعزام اين دسته‌ها و بستن پيمانهاى نظامى با قبيله‌هايى كه در مسير راه تجارتى مكيان ميزيستند مصون ماندن از تعرض نظامى قريش و آگاه ساختن قريش از قدرت نظامى مسلمانان بود، پيامبر عاليقدر اسلام مى خواست به حكومت قريش بفهماند كه كليه خطوط تجارى كاروان كه در اختيار مسلمانان است و هر گونه بخواهند مى توانند جلو بازرگانى آنان را بگيرند و اگر قريش در لجاجت و عناد خود باقى بمانند شريانهاى حياتى آنان را با نيروهاى اسلام قطع خواهد گرديد. خلاصه، هدف اين بود كه قريش با در نظر گرفتن قدرت مسلمانان براى آنان آزادى تبليغ بدهند و راه را براى زيارت خانهء خدا و ترويج آئين يكتاپرستى باز كنند تا اسلام به وسيلهء منطق نيرومند خود، در قلوب نفوذ كند و در پرتو آزادى، نور اسلام در تمام شبه جزيره و مركز عربستان جلوه گر شود.
تبديل قبله هنوز چندى از هجرت پيامبر اسلام به مدينه نگذشته بود كه زمزمهء مخالفت از ناحيهء يهوديان آغاز گرديد و دستور مؤكد آمد كه قبلهء مسلمانان از اين به بعد كعبه است و
مسلمانان وظيفه دارند در اوقات نماز متوجه مسجدالحرام گردند.
داستان تغيير قبله اين چنين بود تعليمات پيامبر اسلام و رفتار و اخلاق الهى او در روح پيروان او نفوذ عميقى داشت از اين رو هر روز بر تعداد علاقمندان و مسلمانان افزوده مى شد، يهوديان كه در آغاز فكر مى كردند مى توانند او را به دين خود ملحق سازند، اكنون مى ديدند برخى از پيروان يهود هم به پيروى پيامبر اسلام درآمده اند، شروع به توطئه و نقشه كشى نمودند و سخنان ناروا دربارهء او انتشار دادند. انكار نبوت و حيله گرى را نسبت به او آغاز كردند و از راههاى گوناگونى شروع به تضعيف مسلمانان نمودند از جمله مسئلهء نمازگذاردن به سوى بيت المقدس را پيش كشيدند و گفتند محمد مدعى است كه او داراى آئين مستقلى است وآئين و شريعت او ناسخ آئينهاى گذشته مى باشد در صورتى كه او هنوز قبلهء مستقلى ندارد و بر قبله جامعه يهود نماز مى گذارد. شنيدن اين خبر براى پيامبر ناگوار بود. در نيمه شبها به آسمان نگاه مى كرد و در انتظار وحى بود كه دستورى در اين باره نازل گردد.
قرآن مى گويد: نگاههاى معنى دار تو را به آسمان مى بينيم تو را به سوى قبله اى كه رضايت تو را جلب مى كند مى گردانيم (1). از آيات ديگر استفاده مى شود كه تبديل قبله علاوه بر اعتراض يهود جنبهء امتحانى نيز داشته است و مقصود اين بود كه مؤمن حقيقى و واقعى از مدعيان دروغين آن تميز و تشخيص داده شود (2).
پيامبر اسلام دو ركعت از نماز ظهر را خوانده بود كه امين وحى فرود آمد و پيامبر را مأمور كرد كه به سوى مسجدالحرام متوجه گردد و پيامبر اسلام در حال نماز به طرف مسجد الحرام متمايل گرديد (3). و متعاقب تغيير قبله از طرف خداوند زنان و مردانى كه در مسجد بودند از او پيروى كردند و به سوى كعبه نماز گزاردند و از آن روز ديگر كعبه قبله مسلمانان گرديد، طبق پاره اى از تواريخ اين عمل در هفدهمين ماه هجرت به مدينه
صورت گرفته است (1). قرآن مجيد تغيير قبله را به دستور خداوند متعال استناد داده و به كسانى كه به اين امر اعتراض مى كردند چنين پاسخ مى دهد: " به زودى سفيهان مردم، خواهند گفت چه چيز آنان را از قبله اى كه بر آن بودند برگردانيد؟ بگو مشرق و مغرب از آن خداست و هر كس را بخواهد به راه راست هدايت مى كند. بدين طريق شما را امت ميانه قرار داديم تا الگوى مردم باشيد. و پيامبر الگوى شما باشد " (2).
تغيير قبله، سمت گيرى و جهت گيرى كامل مسلمانان را نشان مى داد و كاملا مى فهماند كه مسلمانان داراى آيين مستقل و مكتب واحد ممتاز از آيين يهود مى باشند.
بخش چهارم F پيامبر الگوى زندگى
بخش چهارم / پيامبر الگوى زندگى...
حضور پيامبر اكرم (صلى الله عليه وآله) در مكه به عنوان " تكوين ملت " و " تدوين شريعت " و در مهاجرت به مدينه به عنوان " تأسيس حكومت " و " ايجاد نظام عدل الهى " بود كه دربرگيرندهء تمام ابعاد زندگى بشر بر پايهء ايمان استوار و اعتقاد راسخ بود، آياتى كه در مكه مشرفه نزول يافته است در ارتباط با تشييد مبانى عقيدتى توحيد ومعاد و تشريح ابعاد نبوت و رسالت بود ولى آياتى كه در مدينه شرف نزول يافته است اغلب در ارتباط با تأسيس حكومت و ايجاد نظام اقتصادى، اجتماعى، سياسى، فرهنگى و توحيدى مى باشد و در هر بخش پيامبر اسلام به عنوان الگوى زندگى و نمودار عملى انسان كامل مطرح بوده است و ديگران وظيفهء الهى دارند تا زندگى خود را همانند او قرار دهند و بازگوئى رفتار و اخلاق و گفتار پيامبر عاليقدر اسلام كه عنوان سنت و روش زندگى پيامبر اسلام را بردارد از دو نظر مورد عنايت خداوند قرار دارد.
يكى از آن نظر كه بازگوئى آنها نوعى تشريح و تجسيم واقعيت زندگى شخصيتى است كه تاريخ آفرين است و زندگى او بوجود آورندهء صدها و هزاران حادثه در طول تاريخ حيات انسانها است و هر كدام از رفتار و گفتار و اخلاق او مى تواند الهام بخش سلسله اى از حوادث بعدى قرار گيرد.
قرآن مجيد زندگى رسول خدا را الگوى تمام عيار حيات معرفى مى كند جايى كه مى فرمايد: " لقد كان لكم في رسول الله اسوة حسنة " (1) از ديگر سو، تشريح و بيان ويژگيهاى زندگى آن بزرگوار اكنون به صورت " قدوه " و " اسوه " مورد استناد ميليونها انسان مؤمن و معتقد در سراسر جهان قرار دارد و بازگوئى آنها به عنوان نمونه و نسخهء عملى مردم، ضرورت دارد. از اين رو اين بخش را مى توان در فقه به عنوان احكام و در علم اخلاق
به صورت سيره و روش رسول الله و در تاريخ تحت عنوان " تاريخ حيات " مورد مطالعه قرار دارد و مورد استناد ميليونها انسان مؤمن و معتقد در سراسر جهان قرار دارد و بازگوئى آنها به عنوان نمونه و نسخه عملى مردم، ضرورت پيدا مى كند.
اخلاق او، تجسم عملى قرآن زندگى او نمونهء عملى و عينى اخلاق و رفتار اسلامى بود آنچنان كه قرآن مجيد برنامه نظرى و فكرى اسلام است، وجود او منبع فضايل و مناقب و سرچشمهء واقعى فضيلت و شرف و مظهر بارز تعاليم عاليه قرآن بود كه بيانگر واقعيات هستى و حيات مى باشد. او فضيلت را به خاطر خود فضيلت دوست مى داشت و اخلاق از نظر او خود هدف بود نه وسيله، غايت بود، نه راه، و مقصود ذاتى بود، نه عرضى و طفيلى. او پايه گزار اصول همزيستى سالم و معاشرت واقعى و تنظيم كنندهء روابط صحيح و سالم اجتماعى بود او مؤسس علوم و دانش‌هاى انسانى و معلم ارزندهء اخلاق و فضيلتها بود.
وجود او منبع بذل و بخشش و كرم و سخاوت بود و در جلب رضايت و خشنودى پروردگار عالم از صرف هر نوع امكانات مادى و مالى مضايقه و دريغ نداشت. اصولا مال و ثروت از نظر او در حدى مورد قبول بود كه به توان به وسيله آن گرهى از مشكلات مردم را گشود يا توسط آن براى آخرت وتكميل معنويت اندوخته اى را كسب نمود و باقيات صالحاتى براى آيندگان باقى گذاشت.
امانت و صداقت او از آن دوران جوانى وعنفوان زندگى به صداقت و امانت دارى معروف و به صبر و شكيبائى و استقامت و كرم و بخشش موصوف بود. هر چه بدست مى آورد در راه خدا انفاق مى كرد و در حلم و فروتنى و تواضع و خوش خلقى در حدى بود كه خداوند متعال از ميان دهها اوصاف جمال و كمال و زيبائى، او را با صفت حسن " خلق عظيم " توصيف مى نمايد و در حق او مى فرمايد:
" انك لعلى خلق عظيم " (همانا تو داراى اخلاق بس بزرگوار مى باشى) (1) او در عفو و گذشت و فداكارى در حد ايثار و فناء بود و در برابر ايذاء و اهانت قوم خود استقامت داشت و دائم مى فرمود: " خدايا تو قوم مرا ببخش و مورد عفو قرار بده آنان نادان هستند ".
او هم به پيران احترام مى كرد و هم به جوانان، هنگامى كه دو خواهر رضاعى از در وارد مى شدند به پا مى خاست و عباى خود را زير پاى آنان مى انداخت. به ياران خود سفارش مى كرد از فرزندان خويش با احترام ياد كنند، او براى مادران احترام خاصى قائل بود و مى فرمود: " بهشت زير پاى مادران است ".
او در شدائد و مصائب، استوار و پايدار بود و هرگز سستى وفتور به خويشتن، راه نمى داد و هرگز نوميدى و يأس به دل او خطور نمى كرد.
نظم و برنامه در زندگى پيامبر اسلام بخشى از سه وعده اوقات روزانهء خود را به عبادت، بخش ديگرى را به رسيدگى به امور و گرفتاريهاى مردم و بخش سوم را به زندگى خانوادگى خود اختصاص داده بود. او هرگز اعضاى خانواده خود را (خواه همسر، خواه خدمتكار) در برابر اشتباه بازخواست نمى كرد و از هر خطا و لغزشى در خانواده مى گذشت. در معاشرت بى نهايت لطف و جاذبه داشت. فقراء را بهترين دوست خود مى شمرد. هميشه در كنار لبهايش نشانى از لبخند وجود داشت. محمد (صلى الله عليه وآله) هرگز آزارش به كسى نمى رسيد. درشتى نمى كرد. باوفا و رازدار و امين بود. بى نهايت بردبار و شكيبا بود. در روزهاى سال غالبا روزه داشت و شب هم تا سپيده دم به نماز مى ايستاد و لحظه‌اى از ياد خدا غفلت نداشت به حدى كه خداوند متعال او را از اين زحمت و تعب مدام، باز مى دارد و مى فرمايد:
" طه، ما انزلنا عليك القرآن لتشقى " (2) (ما اين قرآن را فرو نفرستاديم كه خود را آنچنان به زحمت وتعب بيافكنى) لباسش را از هر چه پيش مى آمد تهيه مى گرديد و معمولا از
پشم و كتان تشكيل مى شد، هر كس لباس او را مى خواست به او مى داد، رنگ سفيد را به رنگهاى ديگر، ترجيح مى داد و اجازه نمى داد كسى در سلام بر وى پيشى گيرد، او با همهء ديداركنندگان مصافحه مى كرد و در هيچ محفلى زانوى خود را از زانوى هم نشين خود جلوتر نمى برد. او جلوى مردم پاى خود را دراز نمى كرد و هرگز طورى نمى نشست كه جاى ديگران را تنگ سازد، هر كس به خانه اش مى رفت مورد احترام فراوان او قرار مى گرفت، هرگز نام كسى را به اهانت و تحقير ادا نمى نمود و وسط حرف كسى نمى دويد.
اگر به نماز ايستاده بود و حاجت مندى انتظار او را مى كشيد نماز را كوتاه مى نمود و حاجتش را برمىآورد. چنان مهربان و فروتن و مأنوس بود كه بارها خدمتگزاران دست به دست مباركش مى دادند و شانه به شانه اش راه مى رفتند و غمهاى زندگى خود را برايش تعريف مى كردند و از زبان مباركش دلجوئى مى شدند.
فنا در جمع در هيچ انجمنى براى خود صدر و ذيل و بالا و پائين مقرر نمى داشت. به هر جا كه خاك هم بود مى نشست و آن طور كه على (عليه السلام) مى گويد: " محمد (صلى الله عليه وآله) چنان در ميان قوم به سادگى و آزادگى مى نشست كه اگر ناشناسى از راه مى رسيد، نمى توانست او را به اعتبار جاى نشستن و طرز نشستن به شناسد و مجبود بود به پرسد كدام يك از شما محمد (صلى الله عليه وآله) است؟ " اثر وضعى اخلاق پيامبر اسلام (صلى الله عليه وآله) اخلاق عالى پيامبر اسلام (صلى الله عليه وآله) امواج انقلاب مقدس اسلام را نخست در جامعه عرب، و سپس در جهان پديد مى آورد و در سايه رستاخيز عظيم معنوى پراكندگى به يگانگى، بىپروايى به عفت و پاكدامنى، بيكارگى به كار و كوشش، خودخواهى به نوع دوستى، غرور و تكبر به تواضع و مهربانى تبديل گرديد.
دنيا او را نفريفت و گرفتار تجمل و فريفته ظاهر فريباى خود نساخت بلكه او با
چشمى عفيف و پرهيزكار به آن مى نگريست ". (1) پيامبر اسلام (صلى الله عليه وآله) با جملات كوتاه و پر معنى سخن مى گفت و هنگام سخن گفتن ترشرو نبود و كلمات ناهنجار و خشن به كار نمى برد. آنگاه كه در برابر مخاطب قرار مى گرفت، به رسم جباران به گوشهء چشم نگاه نمى كرد (2).
اجازه نمى داد كسى پيش پايش بايستد و همانند سلاطين به او احترام كند، ولى او نسبت به ديگران احترام مى كرد، البته پرهيزكاران در نزد او احترام بيشترى مى داشتند.
او نظافت را دوست مى داشت او از ميان غذاها علاقمند عسل بود و از غذاهاى بدبو حذر و پرهيز كامل داشت. پيامبر اسلام (صلى الله عليه وآله) تنها به خاطر دين غضب مى كرد و نيز همان عامل بود كه خشنودى او را فراهم مى ساخت، هنگامى كه سوار بود اجازه نمى داد كسى با او پياده راه برود چون اين رفتار را نوعى تحقير به شمار مى آورد از اين رو اگر مايل بود با خود سوارش مى كرد و اگر نه در محل معينى وعدهء ملاقات مى گذاشت و خود تنها مى رفت. در مسافرتهاى جمعى، به سهم خود كار مى كرد و هيچ گاه سربار ديگران نبود. در سفرى به عرض رساندند ما خود تمام كارها را انجام مى دهيم، فرمود: دوست ندارم امتيازى بين من وشما باشد، زيرا خداوند دوست ندارد بنده اش را مشخص و ممتاز از ديگران بيند، آنگه برمىخاست و هيزم جمع آورى مى كرد.
او به پيمانهاى خود وفادار بود. صلهء رحم داشت ولى بى جهت از آنان حمايت نمى نمود. به كسى اجازه نمى داد پيش او بر ضد ديگرى سخن بگويد و مى فرمود: دوست دارم با مردم با قلبى سالم معاشرت داشته باشيم. در حياء و شرم حضور بى مانند و پر حوصله با حلم و گذشت بود. انس بن مالك كه خادم آن حضرت بود مى گويد:
" براى افطار و سحرى رسول خدا (صلى الله عليه وآله) شير فراهم مى كردم، يك شب پيامبر دير بر خانه آمد، من فكر كردم آن حضرت به مهمانى رفته و افطار كرده است. شير را خوردم
چيزى نگذشت كه آن حضرت آمد، از همراهان او پرسيدم پيامبر افطار كرده است؟ گفتند:
نه! وقتى آن حضرت از جريان اطلاع پيدا كرد اصلا به روى خود نياورد؟ و با خوشرويى گرسنگى شب را به روز آورد و همچنين فردا را روزه گرفت ".
خدمت به خلق پيامبر خدا (صلى الله عليه وآله) به عبادت و نماز علاقهء فراوان داشت ولى موقعى كه مردم با او كارى داشتند نماز را كوتاه مى نمود و به كار آنان مى رسيد و در برآوردن حوائج مردم از چيزى دريغ نداشت. همه را احترام مى كرد. فضيلت و بزرگى را به ايمان و عمل مى دانست و نظرى به ثروت و جاه و مقام نداشت با خدمتگزاران، مهربانى مى كرد و در اصلاح امور آنان مى كوشيد ". (1) گذشت و بزرگوارى هرگاه به شخص او بى احترامى مى شد. در صدد انتقام برنمىآمد و از خطا و بدرفتارى ديگران، چشم پوشى مى كرد و در مقابل آزار و اذيتهاى آنان عفو و گذشت و بزرگوارى نشان مى داد. (2) با آن همه اذيت و آزارى كه قريش به رسول خدا كرده بودند، هنگامى كه مكه را فتح كرد بى آنكه از آنان انتقام بگيرد آنان را بخشيد و آزاد ساخت " و فرمود: " أنتم الطلقاء في الله " (همگى در راه خدا آزاد هستيد) با آنكه آنان انتظار انتقام و مقابله مثل داشتند. (3) چنان كه همه مى دانيم در جنگ احد شخصى به نام " وحشى " عموى پيامبر يعنى حمزه را كشته بود ولى پيامبر اسلام او را مورد عفو و گذشت خود قرار داد و از گناه او درگذشت. همچنين از ابوسفيان و هند با آن همه آزارها كه كرده بودند درگذشت و در صدد انتقام آنان برنيامد (4).
= + * * * + =
اما با بسيارى عفو و گذشتى كه داشت هنگامى كه به حريم دين تجاوز مى شد هرگز نرمش و عطوفت نشان نمى داد و حكم خدا را جارى مى ساخت و به وساطت كسى اعتنا نمى نمود. موقعى كه مطلع شد فاطمه مخروجى دزدى كرده است مقرر شد حكم شرعى در حق او جريان يابد افرادى به وساطت پرداختند از آن ميان اسامة بن زيد فرزند فرزند خواندهء رسول خدا (صلى الله عليه وآله) بود)، به وساطت اسامه بن زيد گوش نكرد و گفت: هلاكت و انقراض اقوام پيشين به اين سبب بود كه اگر كسى از اشراف آنان مرتكب سرقت مى شد، او را مجازات نمى كردند و قانون را فقط دربارهء ناتوانان اجرا مى كردند " آنگاه افزود " سوگند به كسى كه جانم در اختيار اوست اگر دخترم فاطمه نيز، چنين كارى مى كرد، دستش را به جرم دزدى، قطع مى كردم ".
نظافت و پاكيزگى پيامبر عزيز اسلام عطر را خيلى دوست مى داشت و براى خريد آن بيشتر از غذا خرج مى كرد (1)، از هر مسيرى كه عبور مى كرد بوى خوش عطر او به مشام مى رسيد و پس از او هر كسى از آن راه مى گذشت مى فهميد كه پيامبر اسلام از آن راه عبور فرموده است (2).
زياد مسواك مى نمود و دست خود را پيش از غذا و بعد از غذا مى شست (3). به هنگام بيرون آمدن از منزل در آينه يا آب نگاه مى كرد و با سر و وضعى مرتب از خانه بيرون مى آمد (4).
عبادت و پارسائى پيامبر عاليقدر اسلام (صلى الله عليه وآله) به نماز علاقهء فراوانى داشت و در دل شب، از بستر خواب برمىخاست و مسواك مى نمود و نماز مى گزارد (5) و با خداى خود راز و نياز مى كرد به حدى
كه در اثر ايستادن طولانى در عبادت، پاهاى مباركش متورم شده بود.
او از نگاه به آسمان و زمين و خورشيد و همهء ذرات جهان، عبرت مى گرفت و از اين راه بيشتر به عظمت آفرينندهء آنها توجه مى نمود.
پيامبر اسلام (صلى الله عليه وآله) در تمام صفات خوب، نمونه بود و شيوه و اخلاق پاك او را نمى توان در ضمن يك فصل كوتاهى به آخر رسانيد، تنها هدف ما اين است كه خطوط اصلى سيماى نورانى او در اينجا ترسيم گردد تا مسلمانان كه خود را پيرو اسلام مى دانند كردار و رفتار آن حضرت را سرمشق قرار دهند و برنامهء زندگى و اخلاق صحيح را از او بياموزند.
روش پيامبر در تبليغ اسلام پيامبر خدا (صلى الله عليه وآله) هرگز در راه دعوت و پيشرفت آئين اسلام، اجازه نمى داد از دروغ و تزوير و راههاى باطل استفاده شود با آنكه شرايطى پيش مى آمد كه اگر زمامداران معمولى به جاى او بودند از اين گونه راهها استفاده مى كردند. هنگامى كه پيامبر در مكه اقامت داشت و دعوت خود را به قبايل عرب، عرضه مى كرد، قبيله " بنى عامر بن صعصعه " را دعوت كرد. مردى از آنان به نام " بحيرة بن فراس " گفت:
اگر ما تو را در اين امر پيروى كرديم و آنگاه به يارى خدا پيروز شدى، مى شود كه پس از تو اين كار به دست ما باشد؟ رسول خدا گفت:
اختيار اين امر به دست خداست و آن را در هر كجا بخواهد قرار مى دهد، بحيره گفت:
پس ما در مقابل عرب جان نثار تو باشيم و آنگاه كه خدا پيروزيت داد، كار به دست ديگران بيافتد؟ ما را نيازى به پذيرش اين دعوت نيست! پيامبر خدا (صلى الله عليه وآله) ناراحت نشد چون خلاف واقعى مرتكب نشده بود.
ايستادگى در راه مكتب مقاومت و پايدارى در برابر آرمانهاى مكتب يكى از اصول اساسى زندگى پيغمبر خدا بود او هرگز و تحت هيچ شرايطى حاضر به معامله بر سر اصول نبود آن چنان كه در مورد شكستن بتهاى ثقيف با همه اسرارى كه اولياى بت داشتند پيغمبر خدا زير بار نرفت.
تاكتيكها و روشها در اينجا به برخى از تاكتيكها و روشهائى كه پيامبر اسلام در جنگها به مورد اجراء مى گذاشت اشاره مى كنيم كه مى تواند تا حدودى آموزنده و مفيد باشد.
1. حركت شبانه:
پيامبر بزرگوار اسلام در اغلب جنگها، نقل و انتقالات نظامى سپاه اسلام را شبانه انجام مى داد و اين امر در پنهان سازى هدف واستتار تحركها اثر مهمى داشته است به ويژه از آن نظر كه مشركين قريش در طوائف و قبائل مختلف، هم پيمانها و هواداران به اصطلاح آن روز " حلفا " داشته اند كه مى توانستند مشركين را در جريان امر قرار دهند تا عمليات را خنثى سازند و ديگر از آن نظر كه حركتهاى شبانه مى توانست صبح زود و به موقع ضربه‌هاى مؤثر و كارى خود را بر دشمن وارد آورد و دشمن را غافلگير سازد و فرمانده عاليقدر اسلام با توجه به روحيات اعراب، از اين امر استفادهء شايانى برده است.
2. هجوم سريع:
در اغلب جنگها و برخوردهاى نظامى، از حركت سريع و نقل و انتقال پرشتاب در حملات برق آسا در سپاه اسلام بهره گيرى مى نمود، با استفاده از اين تاكتيك جنگى كه " سريه ابى سلمه " بر قبيله " بنى اسد " پيروز شد و آنان را مجبور به فرار و عقب نشينى ساخت (1). اين نوع عمليات نيازمند تجربه و تمرين كافى و مستمرى دارد كه نيروهاى مهاجم كنترل و ارتباط فرماندهى و فرمانبرى را كاملا پيوند دهد و يك پارچه سازد.
3. جمع آورى اطلاعات از اوضاع دشمن:
يكى از شيوه‌هاى معمول پيغمبر بزرگوار اسلام كسب اطلاعات از طرف مخالف بود و اين برنامه را در جنگ بدر به دقت اجرا نمودند كه تفصيل آن در جاى خود آمده است.
استتار ورد گم كنى استتار ورد گم كنى يكى از شيوه‌هاى بسيار مدرن نظامى است و امروز در تمام
جنگهاى زمينى و هوائى و دريايى به آن اهتمام لازم و كاملى دارند و به همين جهت ارتشهاى جهان ابزار و وسائل و خودروها و هواپيماهاى نظامى و حتى لباس رزمندگان را به همان رنگ محيط در مى آورند تا با محيط همشكل و همرنگ باشد و تشخيص داده نشود مثلا لباس رزمندگان در بيشه زار و جنگل پلنگى صورت و رنگ جنگى دارد نيروهاى دريايى و هوائى نيز رنگ مناسب با رنگ هوا و دريا دارند.
پيامبر اسلام (صلى الله عليه وآله) نيز اين تاكتيك لازم را در جنگ رعايت مى كرد و با كمال اختفاء و استتار حركت مى نمود.
حفظ اسرار نظامى حفظ اسرار معمولا امكان پذير نيست مگر آنكه تدبير و طرح و تاكتيك بسيار ماهرانه اى چيده شود تا غافلگيرى دشمن تحقق يابد و اگر دشمن غافلگير شد مى توان به آسانى به همهء اهداف نظامى رسيد و با تلفات كم و ناچيز پيشرفت برق آسائى كرد پيامبر اسلام (صلى الله عليه وآله) اين تاكتيك را بسيار ماهرانه انجام مى داد كه يك نمونه بسيار جالب آن، فتح مكه و تصرف پايگاه مستحكم مشركان قريش با حداقل تلفات بوده است. در اين جنگ، با اين كه قريش و مسلمانان خشم و كينه و نفرت طولانى و حس انتقامجوئى عجيبى نسبت به هم داشتند، در اثر اين تاكتيك جالب پيامبر (صلى الله عليه وآله) تنها با حداقل تلفات از طرفين همه چيز را به نفع اسلام خاتمه داد.
صف آرائى منظم شيوه‌هاى جنگى پيامبر اسلام و با نظام جنگى اعراب آن روز كاملا فرق داشت.
جنگلهاى اعراب بيشتر نامنظم و به صورت جنگ گريز و تهاجم و يورشى غارتگرانه بود، ولى پيامبر اسلام از جنگهاى منظم و تحت صف معمولا بيشتر استفاده مى كرد.
در جنگ " بدر " با اين كه يارانش كمتر از يك سوم لشكر مجهز دشمن بود، ولى نظم و كارائى و فرماندهى عالى جنگ، فداكارى و ايثار و اطاعت از رهبر سبب پيروزى سريع نيروى اسلام شد. پيامبر ارتش 313 نفرى را بر سه دسته صد نفرى به صورت يك مثلث،
صف بندى كرد، در هر طرف 100 نفر قرار داشت آن چنان كه اگر قريش از هر طرف هجوم آوردند مواجه با مردان مسلح گردند و نتوانند نفوذ كنند و در عوض مسلمانان پشت به پشت هم قرار گرفته و بهتر دفاع كنند.
ابتكار عمل ابتكار عمل و سازماندهى منظم و تصميم گيرى سريع و قاطع با رعايت جوانب مختلف آن يكى از سازنده ترين شيوه‌هاى جنگى است و مسلمانان از اين شيوه در برخوردهاى نظامى فراوان استفاده كرده اند.
شعارها و رمزها شعارها و تاكتيكهاى نظامى يكى از عوامل مؤثر در پيروزى جنگهاى ديروز و امروز بوده است و مسلمانان از اين تاكتيك فراوان بهره برده اند.
ما نمونه هائى را كه از جنگهاى رسول خدا (صلى الله عليه وآله) يادگار مانده است در اينجا ذكر مىكنيم:
امام جعفر صادق مى فرمايد: شعار مسلمانان در اغلب برخوردهاى نظامى اين چنين بود: يا محمد! يا محمد!
و در جنگ بدر: اى مدد و پيروزى الهى نزديك شو! نزديك شو! (يا نصرالله إقترب!) در جنگ احد هم: اى نصر و مدد الهى نزديك شو! (يا نصر الله اقترب) در جنگ بنى النضير: اى روح قدس ما را راحت كن! (يا روح القدس ارحنا) در جنگ بنى قنيقاع: اى پروردگار ما! هرگز مغلوب نگردى! (يا ربنا لايغلبنك) در جنگ طائف: يا رضوان! يا رضوان! (يا رضوان يا رضوان) در جنگ حنين: اى فرزندان عبد الله! اى فرزندان عبد الله!
در جنگ خندق: حم! اى خداى محمد! ديدگان آنان كور شود! (حم لايبصرون) در جنگ بنى قريظه: اى سلام آنان را سالم بدار! (يا سلام اسلمهم!) در جنگ بنى مصطلق (مريسع): سرنوشت امور به دست تواناى خداست.
در جنگ حديبيه: ستمگران همواره مشمول لعنت خدا گردند!
در جنگ خبير: اى خداى بزرگ آنان را عليل نما!
فتح مكه: ما به حقيقت بندگان خداى هستيم! (نحن عباد الله حقا حقا) در جنگ تبوك: خداى يكتا - خداى بى نياز! (يا احد. يا صمد) در جنگ بنى مليح: خدايا! بميران! بميران (أمت، أمت) در جنگ صفين: اى نصرت و پيروزى موعود خدا نازل گرد! نازل گرد! (يا نصرالله) در جنگ كربلا: يا محمد! يا محمد! و شعار حسين (عليه السلام) هم يا محمد! يا محمد! بود و امام صادق (عليه السلام) مى افزايد: شعار ما خاندان رسالت همواره يا محمد! يا محمد!
مى باشد. (1) روحيهء عالى داشتن روحيهء عالى در نظاميان كمك مؤثرى در پيشرفت جنگ مى كند و مى توان گفت: روحيه موتور محرك ارتش و مهمترين عامل پيشرفت و حمله در جنگها و برخوردهاى نظامى مى باشد.
رزمندگان اسلام با الهام گرفتن از تحرك آفرينى تعاليم دين از روح سرشار از قدرت و توان برخوردار بوده اند كه نمونه‌هاى چند از روحيات عالى در اينجا ذكر مى شود كه نشانگر شور وشوق الهى و اسلامى و شهادت طلبى آنان مى باشد!
در جنگ احد پيامبر عاليقدر اسلام گروهى از جوانان را به علت سن به منازل خويش برگردانيد و اجازهء شركت در جنگ را به آنان نداد از آن ميان " سمرة بن جندب " و " رافع بن خديح " بودند كه در سنين 14 سالگى قرار داشتند.
ابو رافع پدر نوجوان دوم با اصرار فراوان و توصيف رزمندگيهاى فرزندش مى خواست به پيامبر اسلام بقبولاند كه او نيز در جنگ شركت ورزد و پيامبر اسلام با اصرار و علاقه تمام پدر و فرزندش به او اجازه داد آن وقت " سمره " كه هم سن و سال او بود لب به اعتراض
گشود و عرض كرد يا رسول الله چرا به هم سن و سال من رخصت شركت دادى و تقاضاى مرا رد كردى؟ در صورتى كه اگر من با او كشتى بگيرم مى توانم به او پيروز گردم.
در اين هنگام با هم كشتى گرفتند " سمره " بر رافع پيروز شد و به اين ترتيب به او هم اجازهء شركت در جنگ داده شد و در معركه شركت جست...!
عمرو بن جموح چريك پير عمرو بن جموح، مرد سالخورده بود و پايش شديدا مىلنگيد، چهار پسر تنومند و مبارزى داشت كه در ركاب پيامبر اسلام مى جنگيدند او هم مى خواست به اتفاق فرزندانش عازم معركه گردد، فرزندانش مانع شدند و گفتند خداوند متعال اين تكليف را از تو برداشته است " ليس على الأعرج حرج " (بر افراد لنگ تكليفى در جهاد نيست).
اگر تو در خانه اقامت ورزى، همگى به جاى تو جهاد مى كنيم عمرو بن جموح چريك نتوانست خود را نگه دارد وشوق و علاقه به شهادت او را به محضر پيامبر اسلام كشاند و در محضر آن بزرگوار لب به شكايت باز گشود و گفت اين فرزندانم مانع مى گردند كه من هم در ركاب شما باشم ولى به خدا قسم آرزوى شهادت دارم و مى خواهم با اين پاى لنگ به بهشت گام نهم.
پيامبر اسلام فرمود:
اين تكليف را خداوند متعال از عهدهء تو برداشته است " ليس على الأعمى حرج ولا على الأعرج حرج " او اصرار ورزيد تا اين كه حضرت به فرزندانش فرمودند: او را آزاد بگذاريد اميدوارم كه خداوند شهادت را نصيب او گرداند، او همراه پيامبر اسلام در جنگ احد شركت جست و با آن معنويت عالى و روح مشتاق و پر التهاب به فيض شهادت نائل آمد و دعاى او مستجاب گرديد. (1) پيام سعد بر رزمندگان سعد بن ربيع با هفتاد زخم كارى و مؤثر در ميدان جنگ احد افتاده بود مردى از
مسلمانان فرارى كه از كنار او مى گذشت چشمش به او افتاد و گفت: از قرارى كه شنيده ام پيامبر كشته شده است.
سعد گفت: اما خداى محمد كه زنده است، او هرگز نمىميرد. تو چرا معطلى، از دين خود دفاع نمى كنى؟؟ وظيفهء ما دفاع از شخص محمد نبود كه اگر او كشته شد موضوع برگردد. ما از دين خدا و معتقدات خويش دفاع و حمايت كرديم و اين امر هميشه باقى است.
از آن سوى رسول اكرم كه اصحاب خود را يك يك ياد و سرشمارى مى كرد تا ببيند كى زنده است و كى شهيد شده است؟ و چه كسى جراحتش قابل معالجه است: فرمود:
چه كسى داوطلب مى شود اطلاع صحيحى از سعد بن ربيع براى من بياورد؟ زيد بن ثابت گفت: من حاضرم، او به سراغ سعد بن ربيع رفت وسعد را در ميان كشتگان يافت، اما هنوز رمقى از حيات در كالبد او باقى بود، به او گفت: پيغمبر خدا مرا فرستاده است تا خبر تو را برايش ببرم كه زنده اى يا مرده؟
سعد گفت:
سلام مرا به پيامبر برسان بگو سعد از مردگان است زيرا چند لحظه اى بيشتر از زندگى او باقى نمانده است و بگو سعد گفت اى رسول خدا! خداوند به تو بهترين پاداشها را كه سزاوار يك پيغمبر است به شما بدهد.
آنگاه افزود: اين پيام را هم از طرف من به انصار و ياران پيغمبر ابلاغ كن، بگو سعد گفت:
عذرى نزد خدا نخواهيد داشت اگر به پيغمبر آسيبى برسد وشما جان در بدن داشته باشيد....
هنوز مرد انصارى از كنار سعد بن ربيع دور نشده بود كه سعد جان به جان آفرين تسليم كرد!
آرى اين روحيه‌ها و ايثارها بود كه اسلام را در آن روزگار، جهانى و جاودانى ساخت (1).
صحنه‌هاى كارزار مسلمانان جنگها و برخوردهاى نظامى رسول خدا (صلى الله عليه وآله) و مسلمانان صدر اسلام بيش از هفتاد مورد ذكر گرديدده است ولى برخى از آنها تنها از نظر نام و اسم " جنگ " و در رديف غزوات يا سرايا آمده است. ولى در واقع امر عارى از آن مفهوم واقعى جنگ بوده است كه غالبا توام با تلفات نيروى انسانى و همراه با خسارات مالى است و مهم‌ترين جنگها و برخوردهاى نظامى صدر اسلام مواردى است كه به صورت فشرده در زير توضيح داده مى شود.
جنگ بدر (19 رمضان سال دوم هجرى) جنگ بدر يكى از سرنوشت سازترين جنگهاى پيامبر اسلام و مسلمانان صدر اسلام شمرده مى شود كه سرنوشت آينده و مسير زندگى مسلمانان را تا حدودى، روشن ساخت و فتوحات بعدى و پيروزيهاى آينده بر شالوده آن استوار گرديد و كيفيت وقوع چنين بوده است:
مهاجرين كه در اثر فشار و تهديد و اختناق محيط مكه از چنگال مشركين فرار كرده بودند و تنها خود و عقيده خود را آزاد ساخته بودند، اموال و دارائى و منازل و زندگى آنان در اختيار و در تملك مكيان قرار داشت، هر چه داشته آنان تصاحب كرده بودند و مسلمانان در مدينه با دشوارى و فشار شديد زندگى مى كردند به حدى كه گروهى از آنان از روى ناچارى مهمان ديگر برادران انصار خود گرديده بودند و اين امر تا پايان كار قابل تحمل نبود.
و از سوى ديگر تنها راه تجارتى پر رفت و آمد مشركين مكه به شام از كنار مدينه مى گذشت و آن راه شريان اقتصادى مكيان به شمار مى رفت تا پيامبر اسلام و مسلمانان اطلاع يافتند كه كاروان تجارتى قريش از شام در مسير مدينه عازم بازگشت به مكه است
با توجه به اصرار اين سرى مسلمانان مهاجر و به عنوان اعلام موجوديت و تشكل مسلمانان در مدينه پيامبر اسلام دستور داد يك نيروى نظامى براى جلوگيرى از حركت كاروان مزبور و ضبط اموال آنان (كه در واقع اموال مسلمانان مهاجر بود كه قريش تصاحب كرده بود) به سوى مسير حركت كاروان يعنى به حدود چاه بدر حركت نمايد.
نيروى نظامى اسلام در اين حركت 313 نفر بود، ابوسفيان كه در رأس كاروان بود با اطلاع از حركت مسلمانان راه را منحرف ساخت و از بيراهه‌هاى كاروان تجارتى را به مكه سوق داد و با اعزام نماينده اى از قريش در كوبيدن مسلمانان استمداد كرد و يك سپاه 950 نفرى از مكه به سوى مدينه حركت كرد و آنان در بدر در مقابل هم قرار گرفتند ابتدا جنگ تن به تن ميان شش رزمنده نامدار عرب صورت گرفت. حمزه عموى پيامبر وعلى و خجيده از نيروى اسلام و يكسو وعتبه بن ربيعه وشيبة بن ربيعه ووليد بن عتبه از سوى نيروى شرك درگرفت.
در اين برخورد تن به تن، سه قهرمان مسلمان بر سه مشرك، هماورد قريش پيروز غالب آمدند و آنان را به هلاكت رساندند و آنگاه جنگ دسته جمعى درگرفت. در اين جنگ قهرمانان اسلام شجاعانه جنگيدند و بيشتر سران شرك از آن جمله ابوجهل واميه بن خلف را به قتل رساندند و بسيارى را دستگير نمودند، اين جنگ در ماه رمضان، سال دوم هجرت رخ داد و منشأ آثار و بركات فراوانى براى مسلمانان گرديد.
در اين جنگ مسلمانان با آن كه تعدادشان يك سوم تعداد دشمنان بود و تنها وسيلهء حمل و نقل آنان 70 شتر و چند رأس اسب بود در صورتى كه مشركان تنها در روز 9 تا 10 شتر را ذبح مى كردند، مع الوصف با يارى و نصرت خداوند، بر مشركين پيروز آمدند و اين معنى را آموختند كه چه بسا نيروى اندك مى تواند نيروى عظيم را به اذن خداوند شكست دهد و قرآن مجيد توصيف اين نعمت را در يكى از آيات نورانى خود اين چنين بازگو مى فرمايد: " و لقد نصركم الله ببدر وانتم اذلة فاتقوا الله لعلكم تشكرون ".
" خداوند در جنگ بدر شما را يارى داد در حالى كه شما ناتوان بوديد، بنابراين تقوى
پيشه كنيد، باشد كه جزو شاكرين باشيد ".
در جنگ بدر شش نفر از مهاجرين و هفت نفر از انصار به فيض شهادت نائل آمدند و از مشركين 70 نفر كشته و تعداد كثيرى مجروح به جا گذاشته و فرار كردند.
جنگ بدر نخستين غزوه اسلامى از اهميت فراوانى برخوردار است و افرادى كه در اين جنگ شركت ورزيده بودند از امتياز خاصى برخوردار بودند به حدى كه در هر واقعه يا پيش آمدى كه يكى يا دو نفر از مجاهدان بدر شركت مى جستند و يا به مطلبى شهادت مى دادند، امتياز فوق العاده اى بر آن كار بوده و علت اين امر آن است كه جنگ بد از ويژگى و حساسيت فوق العاده برخوردار بود و تجسم اسلام در برابر كفر و شرك و عرض اندام مسلمانان در مقابل كفار بود و زبده‌ترين مسلمانان صدر اسلام در آن شركت داشتند.
موقعيت استراتژيكى بدر بدر يكى از بازارهاى عرب در سر راه مدينه و مكه و سوريه است كه به علت وجود چاهائى كه دارد از آبادى و رفت و آمد و باراندازهاى كاروانها برخوردار بود و منطقهء وسيعى است كه نقطهء جنوبى آن بلند و منطقهء شمالى آن پست و سرازير مى باشد و در ابتدا پيامبر اسلام دستور فرود آمدن در آن قسمت سرازير داده بود.
استماع پيشنهاد پس از آن كه سپاه اسلام در نزديكى چاه بدر اردو زد " خباب بن منذر " كه يكى از افسران كارآزمودهء جنگى بود به پيامبر اسلام عرض نمود: آيا به فرمان خدا در اين جا فرود آمده ايد يا اين كه خودتان اين جا را براى نبرد مناسب ديديد؟
پيامبر خدا فرمود: دستور خاصى در اين باره وارد نشده است اگر نقطهء مناسبترى در نظر باشد بگوئيد، چنانچه مصالح جنگى اقتضا كند تغيير مى دهيم... خباب گفت: " آرى مصلحت اين است كه در كنار آبى كه به دشمن نزديك است فرود آئيم، سپس كنار آن حوضى بسازيم كه براى خود و چهارپايان هميشه آب را در اختيار داشته باشيم ".
پيامبر خدا نظر افسر خود را پسنديد و فرمان تغيير جا داد و اين جريان به خوبى
مى رساند كه پيامبر اسلام در امور اجتماعى و نظامى به مشورت و رعايت افكار عمومى فوق العاده احترام و عنايت داشت.
پس از جنگ بدر بسيارى از مورخين عقيده دارند كه جنگهاى تن به تن و بسيج عمومى در غزوهء بدر تا ظهر ادامه داشت و آتش جنگ با فرار سپاه قريش و اسير گشتن عده اى از آنها هنگام ظهر خاموش گرديد و پيامبر اسلام پس از دفن شهداء نماز عصر را در آنجا گزارد و پيش از غروب آفتاب از بيابان بدر بيرون آمد و غنائم جنگى را پس از عبور از تنگهء صفرا در بين راه به طور مساوى در ميان سربازان اسلام تقسيم كرد و براى كسانى از مسلمانان كه كشته شده بودند سهمى جدا كرد و به بازماندگان آنان پرداخت.
اين عمل رسول خدا (صلى الله عليه وآله) مورد نارضائى برخى از افراد پرتوقع گرديد. سعد بن ابى وقاص به پيامبر گفت: " آيا مرا كه از اشراف بنى زهره هستم با اين آبكش‌هاى باغات يثرب يكسان مى بينيد؟ " (1) پيامبر اسلام از شنيدن اين سخن سخت آزرده گرديد و فرمود:
" هدف من از اين جنگ، جمايت بيچارگان در برابر زورمندان مى باشد و من براى اين برانگيخته شده ام كه تمام تبعيضات وامتيازات موهوم را ريشه كن سازم و تساوى حقوق را در ميان مردم جايگزين سازم، به تصريح آيهء خمس يك پنجم غنيمت متعلق به خدا و رسول خدا و خويشان، يتيمان، بينوايان و مسافران وامانده از اهل بيت است ولى پيامبر اسلام براى نبرد خمس را نيز ميان ارتشيان اسلام تقسيم نمود شايد آيه خمس تا آن روز نازل نشده بود و يا پيامبر روى اختياراتى كه دارد براى ايجاد آسايش بيشتر براى رزمندگان از برداشت خمس صرف نظر كرده باشد در هر صورت، سعد بن ابى وقاص با شنيدن سخن رسول خدا ساكت گرديد و به تقسيم رسول خدا (صلى الله عليه وآله) تن داد. جنگ بدر بيش از 70 كشته و هفتاد اسير از مشركان را فراهم ساخت و غنائم بسيارى بدست مسلمانان افتاد وبيش از هر دستاورد ديگر، موقعيت روحى مسلمانان را مستحكم تر
نمود و اعتماد آنان را به فرمان خدا و رهبرى‌‌هاى رسول خدا چند برابر نمود و ايجاد روحيه بيش از هر موقعيت ديگر بود.
مى نويسند وقتى خبر پيروزى مسلمانان به مكه رسيد ابولهب از غصه و ناراحتى مرد (1). پس از جنگ بدر و انتشار خبر آن در مكه از سوى ابوسفيان گريه بر كشته‌ها ممنوع اعلام گرديد تا حس انتقام آنان تشديد پيدا كند و از سوى ديگر اسيران كه وارد مكه گرديدند مقرر گرديد اسيران با سواد به تعليم و آموزش كتابت به فرزندان مسلمانان و افراد حرفه اى به تعليم حرفه و صنعت به مسلمانان بپردازند و به آن طريق آزادى خود را تأمين نمايند و هر اسيرى با آموزش ده نفر از فرزندان مسلمانان مى توانستند آزادى خود را بدست آورند و افراد بى سواد مى توانستند با پرداخت " فديه " آزادى خود را بدست آورند.
" سهيل بن عمرو " كه شعرسرا وهجاپرداز بود، يكى از ياران رسول خدا (صلى الله عليه وآله) اجازه خواست كه دندانهاى او را بكشد تا از سرودن شعر بر ضد اسلام و پيامبر او باز ايستد.
رسول خدا اجازه ندادند و فرمودند اين كار " مثله " است و مثله كردن در اسلام روا و جائز نيست.
جنگ بنى قنيقاع در حدود سه ماه و نيم بعد از جنگ بدر يعنى در نيمهء شوال سال دوم هجرى، نخستين برخورد با يهود پيش آمد يكى از طوائف يهود به نام بنى قنيقاع كه با مسلمانان قرارداد عدم تعرض داشتند و پيمان داشتند كه دشمنان اسلام را يارى نكنند.
در اثر تبليغات سردى كه هميشه داشتند و در پى اهانتى كه يكى از افراد آن قبيله نسبت به يك زن مسلمان در مغازه يك يهودى روا داشت مورد اعتراض رسول خدا قرار گرفتند ولى آنان بجاى قبول حقيقت و عذرخواهى با بنيانگذار شريعت اسلام به درشتى رفتار نمودند و گفتند خيال كرديد كه ما ضعيف و ناتوان هستيم و به سان قريش به رموز
جنگ و اصول نظامى آشنا نيستيم اين هنگامى روشن مى گردد كه با ما در صحنهء نبرد روبرو گرديد (1).
كار آنان به جنگ كشيد پانزده روز قلعهء آنان به محاصرهء سپاه اسلام درآمد و سرانجام تسليم شدند و محكوم به اخراج از مدينه گرديدند و به سوى شام حركت كردند و سرزمينهاى آنان در اختيار حكومت نوپاى اسلامى قرار گرفت. (2) سال سوم هجرت سال سوم هجرت با حوادت و مسائل متعددى روبرو گرديد در نيمهء رمضان آن سبط اكبر امام حسن مجتبى (عليه السلام) پا به عرصهء حيات نهاد و در آن سال چند غزوه وسريه پيش آمد كه غزوهء السويق وغزوهء ذى الامر از آنها بود و در هر دو جنگ پيروزى از آن مسلمانان گرديد و مهمترين حادثه اى كه مسلمانان با آن روبرو بودند جنگى است كه به نام احد موسوم است.
جنگ احد در پى شكست فضاحت بار نيروى شرك در بدر قريش با هم متحد شدند تا به جنگ پيامبر خدا بروند و انتقام خون پدران و فرزندان و برادران مشرك خود را كه در بدر كشته شده بودند بگيرند پيامبر اسلام پس از پيروزى بدر در داخل مدينه به پاكسازى محيط زيست پرداخت و با يهود و منافقين داخلى به مبارزه پرداخت، با وجود همهء مشكلات داخلى به پيروزيهائى نائل آمد تا پايگاه امنى در مدينه بوجود آورد وقتى پيامبر اسلام (صلى الله عليه وآله) اطلاع يافت كه قريش براى جنگ به مسلمانان در كنار كوه احد فرود آمده اند با اصحاب و ياران خويش با مشورت نشست. نظر پيغمبر اين بود كه دشمنان را در پشت ديوار مدينه منتظر نگه دارد و آنها را سنگباران كند، ولى اين نظريه مورد مخالفت جوانان افراطى و عاشق شهادت قرار گرفت، آنها خواستار خروج از شهر بودند، تعداد رزمندگان
مسلمان بالغ بر هزار نفر بود و نيروى مشركين در حدود سه برابر آنان بود (1). بدين ترتيب نيروى اسلام از يك نابرابرى محسوس برخوردار بود. پيغمبر (صلى الله عليه وآله) از سپاهيان خود سان ديد و پرچم جنگ را به دست " مصعب " سپرد و خود فرماندهى كل قوا را در خارج مدينه به عهده گرفت.
" عبد الله بن ابى " رهبر پيشين مردم مدينه كه با بيرون رفتن از شهر مخالف بود، طرفداران خود را كه يك سوم جمعيت را تشكيل مى داد از رفتن با پيغمبر، بازداشت و پيامبر خدا همراه با بقيه به راه خود ادامه داد تا اين كه به كوه احد رسيدند.
پيغمبر سپاهيان خود را در دامنهء كوه احد مستقر نمود و يك گردان از كمانداران را بالاى كوه براى حفاظت از شكاف وسط كوه پياده كرد و اكيدا سفارش نمود كه به هيچ وجه محل پاسدارى خود را رها نكنند هر چند مسلمانان پيروزى بدست آورند يا شكست بخورند چون او كاملا آگاه از موقعيت استراتژيكى آن كوه و آن دره بود. ابتدا جنگ تن به تن ميان رزمندگان اسلام و سردمداران شرك، درگرفت و حمزه عموى پيامبر وعلى (عليه السلام) حريف خود را به قتل رساندند و شكست سطحى و فردى در سپاه شركت پديد آمد و آنگاه جنگ دسته جمعى آغاز گرديد اسب سواران مشركين كوشيدند تا سپاه اسلام را محاصره كنند، ولى كمانداران اسلام از بالاى كوه ديگر با مهارت اسب سواران دشمن را تيرباران و مجبور به عقب نشينى كردند و آنان با فضاحت كامل پا به فرار گذاشتند و مجبور به ترك صحنهء كارزار شدند. مسلمانان به جاى اين كه كار دشمن را يكسره كنند، شروع به جمع آورى غنايم و دست‌آوردهاى جنگى كردند و كمانداران كه از بالاى كوه اين منظره را تماشا مى كردند به خيال اين كه جنگ تمام شده است سنگرهاى خود را رها ساختند و از فرمان پيامبر خدا سرپيچى نمودند و محل مأموريت خود را ترك كردند تا غنايم جمع آورى كنند. دشمن از اين فرصت استفاده كرد و از پشت كمانداران ميان كوه احد و كوه كمانداران به جلو مسلمانان آمدند و شروع به تيراندازى به سوى مسلمانان كردند و
معركه اى كه به پيروزى مسلمانان انجاميده بود در اثر سودجويى جمعى ناآگاه به فاجعه اى ناگوار گشت. در اين جنگ بيش از هفتاد و يك تن از مسلمانان به شهادت نائل گشتند. ابوسفيان دستور داد كه رجز بخوانند: " أعل هبل! أعل هبل! " " زنده باد هبل! زنده باد هبل! ". پيامبر اسلام فرمود آيا به او جواب نمى دهيد؟ گفتند چه بگوئيم: " الله! اعلى و اجل الله اعلى واجل " " خداوند برتر و والاتر است " ابوسفيان گفت: " ان لنا العزى ولاعزى لكم " " ما عزى داريم ولى شما بت عزا نداريد " پيامبر خدا فرمود در پاسخ بگويند: " الله مولانا ومولى لكم " " ما سرپرست و صاحب داريم ولى شما سرپرست و صاحب نداريد ".
بدين ترتيب پيامبر بزرگوار اسلام ضربه‌هاى روانى و شوكه‌هاى تبليغى دشمن را بى پاسخ نگذاشت.
راز شكست در جنگ احد " و لقد صدقكم الله وعده اذ تحسونهم باذنه حتى اذا فشلتم وتنازعتم في الامر و عصيتم من بعد ما اريكم ما تحبون، منكم من يريد الدنيا ومنكم من يريد الأخرة ثم صرفكم عنهم ليبتليكم ولقد عفى عنكم والله ذوفضل على المؤمنين ".
خداوند به وعده خود وفا كرد (در جنگ بدر) شما را به دشمنان پيروز گردانيد تا اينك (در جنگ احد مرتكب اشتباهات زير شديد) در كار جنگ سستى ورزيديد. اختلاف ايجاد كرديد. پس از اين كه به آرزوى خود رسيديد و پيروز شديد از فرمان رهبر و فرمانده و پيامبر سرپيچى كرديد. بعضى از شما براى دنيا (و غنائم) و بعضى براى آخرت مى جنگيدند. و خداوند شما را از پيشرفت و پيروزى بازداشت تا شما را بيازمايد و البته اين اشتباهات مورد عفو قرار گرفت و خداوند نسبت به افراد با ايمان بخشايشگر است.
بخش پنجم F پيام به سران حكومتها و ملل جهان
بخش پنجم / پيام به سران حكومتها و ملل جهان...
پيام به سران حكومتها پيامبر بزرگوار اسلام پس از استقرار اسلام در مدينه از سال نهم به بعد پيامها و نامهايى به سران كشورها و قبايل دور و نزديك فرستادند كه تعداد آنها را برخى از نويسندگان به بيش از 316 مورد ثبت نموده اند كه از آن ميان سران كشورهاى زير مى باشد:
نامه به هرقل امپراطور رم نامه به حكومت شام واكنش زمامدار شام نامه به رئيس حكومت بصرى نامه به مقوقس بزرگ مصر نامه به نجاشى پادشاه حبشه نامه به خسرو پرويز پادشاه ايران واكنش خسرو پرويز در برابر نامه نامه به پادشاه بحرين نامه به پادشاه يمامه نامه به پادشاه و مردم عمان عام الوفود (سال ورود هيئتها) نمايندگان قبايل در محضر رسول خدا (صلى الله عليه وآله) سال دهم هجرى مسيلمهء كذاب مأموريت على (عليه السلام) در يمن
اسلام آوردن باذان فرماندار يمن.
ما تفضيل اين موارد را در جايگاه خاص خود آورده ايم در اينجا به علت اختصار از نقل آنها خوددارى مى نمائيم.
حجة الوداع از وقايع مهم سال دهم هجرت، حجة الوداع است كه آخرين حج رسول الله بوده است و به همين جهت آن را حجة الوداع ناميده اند (1) اگر چه پيامبر خدا (صلى الله عليه وآله) در طى ده سال هجرى بجز اين حج، حج ديگرى نكرده است. (2) اين حج را حجة البلاغ وحجة الكمال وحجة التمام نيز ناميده اند و علت تسميه آن به كلمه بلاغ به نظر علامه امينى (قدس سره) نزول آيه: " بلغ ما انزل اليك... " بوده ووجه تسميه آن به " كمال " و " تمام " نزول آيهء " اليوم اكملت لكم دينكم واتممت عليكم نعمتى... " بوده است (3).
دربارهء اعلام حج وجوب براى مسلمانان، بعضى از مورخين سال هشتم و برخى سال نهم وعده اى هم سال دهم را ذكر كرده اند. (4) از طرف حضرت رسالت پناه سفر حج اعلام شد و به مردم اطلاع دادند كه هر كس مايل باشد مى تواند همراهى كند، تمام كسانى كه توانايى حركت با آن قافله را داشتند در حج شركت جستند. نوشته اند كه دو بيمارى آبله و حصبه در آن زمان در مدينه شيوع داشت. به همين جهت عده اى نتوانسته اند همراه قافله باشند و با اين حال تعداد حج گذاران را به اختلاف از چهل هزار نفر تا يكصد و بيست هزار نفر نوشته اند (5) و بعضى هم يكصد و بيست و چهار هزار نفر و حتى بيش از آن نيز نقل كرده اند (6) و اين عده دربارهء حركت كنندگان با قافله است و غير از اهل مكه و يا ملحق شدگان در طى طريق مى باشند.
قافله حج پنج روز به آخر ذيقعده مانده از مدينه به راه افتاد و در اين سفر تمام همسفران رسول خدا - كه نه تن بودند آن حضرت را همراهى مى كردند. وقتى كه كاروان حج به مسجد شجره رسيد به دستور بنيانگذار اسلام همگى احرام بستند و مردان دو تكه پارچهء ندوخته را يكى به شكل لنگ و ديگرى براى پوشاندن بدن مورد استفاده قرار دادن كه لباس احرام بود و همهء مسافران شعار حج را بر زبان آوردند كه عبارت آن چنين است " لبيك اللهم لبيك - لبيك لا شريك لك لبيك - إن الحمد والنعمة لك والملك لا شريك لك لبيك ".
ترجمه: پروردگار آماده ام، آمادهء فرمانم اى خداى بى شريك آمادهء اجراى احكام تو هستم - راستى كه حمد شايستهء تو و نعمت از جانب تو است و اينك تو را سپاس مى گويم اى خداى يكتا ". جبريل نازل شد و از آن حضرت خواست كه به حج گزاران دستور دهد تا صداها را به لبيك بلند كنند حال به نظر آوريد كه وقتى متجاوز از يكصد هزار نفر به يكباره فرياد لبيك برآورند چه اثر شگرفى در محيط مى گذارد و چگونه تمام شنوندگان را تحت تأثير قرار مى دهد و روح حج گزاران را تا چه حدى تصفيه مى كند وشوق زيارت بيت الله را تا چه اندازه ملتهب مى سازد؟ گويند حركت قافله حج روز شنبه بوده و ورود به مكه ده روز بعد در روز سه شنبه بوده است.
كاروان روز چهارم ذيحجه به مكه رسيد و به هنگام ديدار بيت الله الحرام با توبه به آن شكوه و جلال - پيامبر خدا بدين گونه لب به راز و نياز گشود: " اللهم زد هذا البيت تشريفا و تعظيما ومهابة... ترجمه: پروردگارا به شرافت و عظمت اين خانه بيافزا و مهابت آن را در دلها روزافزون گردان! (1) پس از ورود به مكه مسلمانان عمره را بجاى آورده از احرام بيرون آمدند و سپس در روز هشتم ذيحجه براى حج احرام بستند و به عرفات رفتند و از آنجا روانهء مشعر الحرام گرديدند و صبح عيد قربان به سوى منى حركت كردند و به طور خلاصه آداب حج را به تفصيلى كه در كتب فقهى مذكور است بجاى آوردند. پيامبر اسلام در ضمن اعمال بر
مردم توصيه مى فرمود كه مناسك حج را به دقت فرا گيرند و اظهار مى داشت كه شايد بعد از امسال در چنين محلى ديگر شماها را ملاقات نكنم و بدين وسيله از نزديك شدن وفات خود غير مستقيم خبر مى داد ولى بعدها صريح تر وفات خود را به مردم اخبار فرموده است.
در طى ايام حج از طرف حضرت رسول (صلى الله عليه وآله) خطبه‌هايى ايراد شده است كه در ضمن آن احترام جان و مال مسلمانان و حرام بودن قتل نفس و حرمت غصب مال مردم را گوشزد فرموده و صرف نظر كردن از خونهائى را كه در عهد جاهليت ريخته شده بود و... را توصيه مى فرمود (1) و سخنان آن حضرت را " ربيعة بن امية بن خلف " (برادر صفوان بن اميه) كه صداى بسيار رسايى داشت تكرار مى كرد تا تعداد بيشترى از مردم از آنها استفاده كنند (2) پس از به پايان رسيدن مراسم حج به دستور رسول خدا (3) قافله به سوى مدينه حركت كرد.
غدير خم به هنگام مراجعت از حجة الوداع در مكانى به نام " غدير خم " كه راههاى مدينه، مصر، عراق و... از هم جدا مى شد (4) از خدا تكليف شد كه مردم را در جريان ولايت و خلافت على (عليه السلام) قرار دهد و اين واقعه به مناسبت محل وقوع آن به " غدير خم " معروف شده است و اين رخداد در روز هيجدهم ذيحجه سال دهم هجرت واقع گرديد. و تفضيل آن در كتاب ارزشمند الغدير و ديگر منابع اسلامى آمده است.
رحلت سرانجام آفتاب زندگى شخصيتى كه با فداكاريهاى خستگى ناپذير 23 ساله ى خود سرنوشت بشريت را دگرگون ساخت و صفحات نوين و درخشانى از تمدن الهى را به روى انسانها گشود نيمروز دوشنبه 28 صفر سال دهم به آشيان خلدش پرواز نمود. او كه
رسول انسانيت و پيامبر بشير و نذير بود او در واپسين لحظات زندگى در بستر بيمارى شديد خويش اصحاب و مردم مدينه را فرا خواند و با آنان به گفتگو پرداخت و درخواست نمود اگر از او حق يا قصاص در خود مى دانند او را مشغول ذمه باقى نگذارند از انبوه مردم تنها يك نفر خواستار سه درهم گرديد كه فورا پرداخت گرديد.
او از اندوخته‌هاى دنيا چيز قابل توجهى از خود باقى نگذاشت ولى ميراث بس بزرگى به يادگار گذاشت و آن آئين پاك و والاى اسلام و اصول فضيلت و معنويت انسانى بود كه عظمت و ارزش آن هرگز با كالاهاى مادى قابل مقايسه و سنجش و توزين نيست.
اميرمؤمنان جسد مطهر پيامبر خدا را غسل داد و كفن كرد زيرا پيامبر فرموده بود مرا نزديك ترين فرد مرا غسل خواهد داد. (1) او نخست چهرهء او را باز كرد در حالى كه سيلاب اشك از ديدگانش جارى بود اين جمله‌ها را به زبان آورد: " پدر و مادرم فداى تو باد! با درگذشت تو، رشتهء نبوت و وحى الهى و اخبار آسمانها بريده شد اگر نبود كه ما را به شكيبايى در برابر ناگواريها دعوت نموده اى آنچنان در فراق تو اشك مى ريختم كه سرچشمهء اشك را مىخشكاند ولى حزن واندوه ما را در اين حادثه، دائمى است و جز اين چاره اى نيست. پدر و مادرم فداى تو باد! ياد ما را در سراى ديگر به ياد آور و در خاطر خود همواره نگهدار! (2) نخستين كسى كه بر آن جنازه، نماز گزارد على (عليه السلام) بود سپس ياران و اصحاب، دسته دسته بر جسد او نماز گزاردند و اين مراسم تا ظهر روز سه شنبه ادامه داشت سپس آن بدن مطهر را در همان حجره اى كه در گذشته بود به خاك سپردند و مراسم دفن به وسيله على (عليه السلام) به كمك فضل و عباس انجام پذيرفت.
والسلام عليه يوم ولد ويوم مات ويوم يبعث حيا
منابع ومأخذ . اعيان الشيعه / سيد محسن امين / بيروت.
. ادبيات وتعهد در اسلام / استاد محمدرضا حكيمى / نشر فرهنگ اسلامى.
. اعتقادات صدوق / شيخ صدوق / چاپ اسلاميه تهران.
. اسد الغابه في معرفة الصحابه / / چاپ لبنان.
. بحار الانوار / علامه مجلسى / چاپ تهران.
. تاريخ عرب / فيليپ حتى / چاپ تهران.
. تاريخ تمدن اسلام جرجى زيدان / على جواهر كلام.
. تاريخ الأدب الغرى / مصطفى صادق رافعى / دار الكتب العربيه لبنان.
. تاريخ پيامبر اسلام / دكتر ابراهيم آيتى / نشر دانشگاه تهران.
. ريحانة الأدب / محمد على مدرس تبريزى / چاپ اقبال تهران.
. حياة محمد (صلى الله عليه وآله) / دكتر محمد حسنين هيكل / چاپ لبنان.
. سنن النبى / تهيه و تنظيم از هادى فقهى / علامه طباطبائى.
. سيرهء ابن هشام / محمد بن اسحاق / چاپ لبنان.
. سيرهء حلبى / استاد حلبى / چاپ لبنان.
. سيرهء پيشوايان / استاد مهدى پيشوايى / چاپ توحيد قم.
. صحيح بخارى / محمد اسماعيل بخارى / چاپ لبنان.
. طبقات ابن سعد / ابن سعد / لبنان - بيروت.
. الغدير في الكتاب الأدب والسنه / علامه امينى / دار الكتب الاسلاميه.
. كافى / ثقة الأسلام كلينى / اسوه.
. فروغ ابديت / استاد سبحانى / دفتر تبليغات اسلامى.
. محمد خاتم پيامبران / جمعى از نويسندگان / حسينيهء ارشاد.
. مروج الذهب / مسعودى / لبنان.
. مناقب آل ابى طالب / ابن شهر آشوب مازندرانى / اسوه.
. محمد رسول الله / عقيقى بخشايشى / دفتر نشر نويد اسلام.
. ملل ونحل شهرستانى / عبد الكريم شهرستانى / چاپ لبنان.
. مكتب اسلام / هيئت تحريريه / چاپ قم.
. مكارم الأخلاق طبرسى / انتشارات فراهانى.
. مرآة العقول / علامه مجلسى / چاپ دار الكتب الاسلاميه.
